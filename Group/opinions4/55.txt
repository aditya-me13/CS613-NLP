संवैधानिक अधिकार हो प्रदेश प्रहरी



सरकार हुनुको सामान्य औचित्य हो– शान्ति सुरक्षाको प्रत्याभूति, अपराध नियन्त्रण, अपराधमाथि अनुसन्धान, कानुन कार्यान्वयन । त्यसका लागि सम्बन्धित सरकारसँग आफ्नै प्रहरी चाहिन्छ । नेपालमा संघीय प्रणालीको अभ्यास हुन थालेको सात वर्ष बितिसक्दा पनि प्रदेशहरूसँग आफ्नै प्रहरी छैनन् । जसकारण, सातै प्रदेशका सरकारहरूले आफू हुनुको औचित्य बोध गर्न सकेका छैनन् । साथसाथै, संविधानमा उल्लेखित प्रदेशको एकल अधिकारको सूचीको पहिलो बुँदामै रहेको ‘प्रदेश प्रहरी प्रशासन र शान्ति सुरक्षा’ को पनि प्रभावकारी कार्यान्वयन हुन सकेको छैन । प्रदेशसँग आफ्नै प्रहरी नभएकै कारण उसको अधिकार सूचीमा रहेको उक्त विषयमा ऊ स्वयंले जिम्मेवारी लिन सक्ने अवस्था बनेको छैन । यस्तो परिस्थिति निम्तिनुको कारण हो– संघीय सरकारले संघीय प्रहरी ऐन नबनाउनु ।
 नेपालको संविधानको धारा २६८ (२) मा भनिएको छ– ‘प्रत्येक प्रदेशमा प्रदेश प्रहरी संगठन रहनेछ ।’ त्यसैले प्रदेशको आफ्नै प्रहरी हुनु संवैधानिक अधिकार पनि हो । यो संघीयताको मूल कडी पनि हो । तर संघीय सरकारले प्रदेश सरकारको यो अधिकार र सघीयताको कडीलाई सार्थक तुल्याउन सहयोगी भूमिका निर्वाह गर्नुपर्नेमा आनाकानी गरिरहेको छ । र यसमा सबैजसो पार्टीको उस्तै मनसाय देखिएको छ । संघीय अभ्यास सुरु भएको सात वर्षको अवधिमा प्रमुख तीन पार्टी कांग्रेस, एमाले, माओवादी केन्द्रले संघीय सरकारको नेतृत्व गरिसकेका छन् । ती पार्टीका साथसाथै अहिले प्रतिनिधिसभाको चौथो ठूलो दल रास्वपाले समेत गृह मन्त्रालयको नेतृत्व गरिसकेको छ । तर, संघीय प्रणालीको अभ्यासपछि प्रतिनिधिसभाले एक कार्यकाल पूरा गरेर दोस्रो कार्यकालको झन्डै एकतिहाइ अवधि बिताइसक्दा पनि संघीय प्रहरी ऐनलाई प्राथमिकतामा नराखिनु प्रमुख दलहरूको गैरजिम्मेवारीपन हो । यस्तो प्रवृत्तिबाट उनीहरूले संविधानको भावनाको सम्मान गर्न नसकेको र प्रदेश संरचनाप्रति नै अनिच्छा राखेको सन्देश गएको छ । यसले प्रदेशहरू स्वयंले तयार पारिसकेको प्रहरी ऐनको पनि कार्यान्वयन हुन सकेको छैन । प्रदेशका तर्फबाट संघीय प्रहरी ऐन ल्याउन संघीय सरकारलाई दिएको दबाब पनि बेवास्तामा परेको छ । संघीय सरकारको शैली अनौठो छ । तत्कालीन संसद्ले २०७६ फागुनमा ‘प्रहरी कर्मचारी समायोजन ऐन, २०७६’ र ‘नेपाल प्रहरी र प्रदेश प्रहरी (कार्यसञ्चालन, सुपरिवेक्षण र समन्वय) ऐन, २०७६’ पारित गरेर राष्ट्रपतिबाट प्रमाणीकरण पनि भइसकेको छ । तर, त्यसअनुसारका नियमावली, निर्देशिका र कार्यविधि सरकारले बनाएको छैन । केपी शर्मा ओली नेतृत्वको तत्कालीन सरकारले २०७७ कात्तिक २७ मा प्रहरी समायोजनसम्बन्धी संगठन तथा व्यवस्थापन (ओएन्डएम) सर्वेक्षण गरी संघ र प्रदेशमा रहने प्रहरी जनशक्तिको कुल संख्या ७९ हजार ५ सय ३२ हुने, जसअन्तर्गत नेपाल (संघीय) प्रहरीमा २४ हजार ८ सय १२ र सात प्रदेशमा ५४ हजार ७ सय २० जनशक्ति कायम गरेको छ । प्रदेश सरकारमा अहिले संघीय संरचनामा रहेका नेपाल प्रहरीकै जनशक्ति लगिने भएकाले यही प्रहरीसँग सम्बन्धित ऐन (संघीय प्रहरी ऐन) नआउँदासम्म बाँकी काम रोकिएका छन् । र यो ऐन कुनै सरकारको प्राथमिकतामा पर्न सकेको छैन । सामूहिक अकर्मण्यताप्रति आत्मालोचना गर्नु त कता हो कता, संघीय सरकारका मन्त्री नै प्रहरी समायोजनमा असहयोग गरेको आरोप लगाउँदै प्रहरी प्रमुखको ‘जिब्रो थुत्ने’ गैरराजनीतिक अभिव्यक्तिमा रमाएका छन् । यस्तै प्रवृत्तिले अहिलेसम्म प्रदेश सरकार स्वयंले आफ्नो सुरक्षाका लागि संघीय प्रहरीको भर पर्नुपरेको छ । नेपालको संविधानले संघ, प्रदेश वा स्थानीय सरकारहरू एकअर्काका मातहत होइनन्, तर संघीय सरकारले प्रदेश र स्थानीय सरकारलाई आफू मातहत वा आफ्नो इकाइका रूपमा व्यवहार गर्न खोजेका कैयौं सन्दर्भमध्ये प्रहरी समायोजन पनि एउटा हो । प्रहरीसँगै प्रदेशमा अधिकार पनि जाने भएकाले केन्द्रीकृत मानसिकताका दल तथा नेताले समायोजनमा ढिलाइ गरिरहेको प्रस्ट छ । प्रदेशहरूलाई संविधानले दिएको सम्पूर्ण अधिकार र जिम्मेवारी सम्हाल्न सक्ने गरी सहजीकरण गर्नु संघीय सरकारको कर्तव्य हो । त्यसमा पनि प्रहरीको समायोजन सबैभन्दा पहिलो प्राथमिकताको कर्तव्य हो । त्यसो हुन सक्यो भने मात्रै प्रदेश स्वयंले आफ्नो प्रभावकारिता पुष्टि गर्न सक्छ । संविधानअनुसार प्रदेशको अधिकार क्षेत्रको विषयमा जिम्मेवार बनाउन सकिन्छ । प्रदेश सरकारको कार्यशैलीलाई पनि यथार्थको जगमा टेकेर मूल्यांकन गर्न सकिन्छ । नत्र प्रदेश सरकारले ‘आफ्नै प्रहरी नभएकाले’ भन्दै जिम्मेवारीबाट पन्छिने प्रवृत्तिले निरन्तरता पाइरहन्छ । तर पछिल्ला संघीय सरकार वा यसका सहयोगी दलहरूले यति सामान्य सत्यलाई पनि बुझ पचाइरहेका छन् । बरु प्रदेशलाई साधनस्रोत नदिने, सकेसम्म उसको हातखुट्टा बाँध्ने अनि ‘प्रदेशको कामै छैन’ भन्ने भाष्य फैलाउने काममा रुचि राख्ने गरेका छन् । यस्तो प्रवृत्ति संघीयताको प्रभावकारिता वृद्धिका लागि सबैभन्दा ठूलो अवरोध हो । यसको अन्त्य हुनुपर्छ । 