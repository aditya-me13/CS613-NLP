निगमका ‘एयर होस्टेस’ माथि विभेद



केही दिनअघि धनगढीबाट रातिको फ्लाइटमा काठमाडौं आउने विमान चढें । काठमाडौं आइपुग्ने बेला जोडसँग पानी पर्न थाल्यो, चट्याङ परेको झिल्का पनि देखियो । विमान अचानक तलमाथि र दायाँबायाँ हल्लिन थाल्यो । अगाडि र पछाडिका सिटबाट महिलाहरू कराउन, चिच्याउन थाले, बच्चाहरू रुन थाले । मौसम प्रतिकूलताका कारण विमान हल्लिने सामान्य अनुभव त अरू बेला पनि भएकै हो तर यो अनुभव भने कहालीलाग्दो थियो । एक जना युवा लत्याकलुतुक देखिन्थे, उनलाई एयर होस्टेसले सहारा दिँदै पछाडि सिटमा लगेर राखिन् । लामो सास फेर्नुस् भन्दै काउन्सिलिङ गरिन् । त्यसबेला ती एयर होस्टेसले आमाले जस्तो माया गरेको र डाक्टरले जस्तो काउन्सिलरले भूमिका निभाएको भान भयो । विमान हल्लिन रोकिएपछि एयर होस्टेस कसैलाई पानी दिन त कसैलाई कस्तो छ भन्दै यताउता गर्न थालिन् । कस्तो मानवीय संवेदना ! हामीजत्तिकै ती एयर होस्टेस पनि डराएकी होलिन् । उनलाई पनि परिवारको याद आएको होला । उनलाई पनि एन्जाइटी भएको होला । तर, उनी व्यावसायिक धर्ममा जुटिरहिन् । काठमाडौं ओर्लनासाथ मैले जोडले ताली बजाएर भगवान्लाई धन्यवाद दिएँ । घर जाँदै गर्दा बाँचेर आएँ भन्ने त लागि नै रह्यो, तर एयर होस्टेस लगायतका क्याबिन क्रुको धेरै याद आयो । मनमनै उनीहरूप्र्रति आभारी भइरहें ।
 एयर होस्टेसलाई आमरूपमा हेर्ने दृष्टिकोण नै राम्री, ग्लामरस, सधैं उड्याउड्यै, कस्तो सजिलो हाइफाई काम भन्ने छ । मलाई पनि त्यस्तै लाग्थ्यो । तर यस्ता ज्यान जोखिममा राखेर ध्वजावाहक संस्थाको राजदूत भएर काम गर्ने क्याबिन क्रुलाई के कस्तो व्यवस्था रहेछ भनेर हेर्दा अवस्था अत्यन्तै फरक रहेछ । विमानमा काम गर्ने पाइलटहरू ककपिट क्रु र विमान परिचालक/परिचारिका, एयर होस्टेस, क्याबिन क्रुका रूपमा काम गर्दा रहेछन् । विमानका करिब १७२ कर्मचारी २० वर्षअघिदेखि करार सेवामा काम गर्दै आएका रहेछन् । यति लामो अवधिमा करारमा काम लगाउनु त सोझै श्रमिकको हक अधिकार हनन भएको देखिन्छ । यसले संविधानले मौलिक अधिकारका रूपमा सुनिश्चित गरेको धारा ३३ को रोजगारको हक, धारा ३४ को श्रमिकको हक, धारा ३८ को महिलाको हक र धारा ३५ को स्वास्थ्यको हकलगायत अन्य धेरै हक हनन भएको छ । नेपालको ंसंविधानले सबै किसिमका लैंगिक विभेद निषेध गरेको छ । नेपाल आईएलओलगायत धेरै अभिसन्धिको पक्ष राष्ट्र भइसकेकाले यी विषयमा नेपाल वायुसेवा निगमले समयसापेक्ष सुधार गर्दै लानुपर्थ्यो । राम्रो देखिनुपर्ने, शरीर फिट राख्नुपर्ने, खानपिन, सरसफाइ, पेसेन्जरको रेखदेख, काउन्सिलिङ, इमर्जेन्सी सेवादेखि रातबिरात उड्नुपर्ने अत्यन्तै चुस्त र प्राविधिक सेवा प्रदान गर्ने काम क्याबिन क्रुको हो । यात्रुहरूलाई यो हिमाल यति उचाइको भनेर नेपालको पर्यटन प्रवर्द्धर्न गर्ने उनीहरू खासमा ध्वजावाहक विमानका राजदूत नै हुन् । हामीले कहिले सोचेका पनि छेनौं कि रातबिरातको उडानमा निद्रा खलबलिँदा स्वास्थ्यमा त्यसको प्रत्यक्ष असर हुन्छ । हार्मोनको गडबडीले कतिलाई गर्भ बस्न र बच्चा पाउन समस्यासमेत हुन्छ । स्वास्थ्यमा पर्ने यस्ता समस्याका सवालमा महिला स्वास्थ्यका लागि विशेष व्यवस्था गर्न सकिन्छ भन्ने संविधानको प्रावधानप्रति निगम कत्तिको सचेत छ भन्ने कुरा पनि मननीय छ । नेपाल वायुसेवा निगमको कर्मचारी सेवा सर्तसम्बन्धी नियमावलीबमोजिम यहाँ प्रवेश गर्ने कर्मचारीको सेवा, सर्त तथा सुविधा फरक–फरक रहेछ । आश्चर्य लाग्ने कुरा, एउटै विमानभित्र काम गर्ने पाइलट, इन्जिनियर, प्रशासक र प्राविधिकको सेवा सुविधा तुलना गर्दा आकाश–जमिनको फरक रहेछ । संविधानको धारा ३४ मा श्रमिकको हकभित्र प्रत्येक श्रमिकलाई उचित पारिश्रमिक, सुविधा तथा योगदानमा आधारित सामाजिक सुरक्षाको हक हुने उल्लेख छ । एउटै मन्त्रालयमा काम गरे पनि कसैलाई पेन्सन, सञ्चय कोषलगायत सुविधा हुने तर यिनलाई नहुने भन्ने हुँदैन । नीतिगत रूपमा हेर्दा समान किसिमको श्रम गर्दा पनि पदका कारण ठूलो विभेद गर्नु सुविधाको ठाडो उल्लंघन हो । निगमको कर्मचारी सेवा सर्त विनियमावलीमा अन्य कर्मचारी ५८ वर्षमा र विमान परिचालक/परिचालिकालाई ४५ वर्षमा अवकाश दिने व्यवस्था अत्यन्त खेदजनक छ । यो प्रावधान निजामती सेवा ऐनसँगसमेत बाझिएको छ, किनकि अन्य सेवामा अवकाश हुने उमेर ५८ हो । ४५ वर्षको उमेरमै परिचालक/परिचालिकालाई अवकाश दिँदा राष्ट्रिय ध्वजावाहकलाई दुख्नुपर्छ । विनियमावलीको विनियम १३७ मा औषधोपचारको हकमा समेत थप विभेद रहेछ । सेवा अवधिभर करारमा राखेर अवकाश दिँदा यी क्याबिन क्रुलाई एक महिनाको तलब दिएर जुनै बेला पनि निकाल्न सक्ने प्रावधान छ । कर्मचारीले पाउने उपदान, दुर्घटना हुँदा पाउने अशक्त वृत्ति, सञ्चय कोष, बढुवाको सन्दर्भमा पनि पाइलट आदिको सहजै क्रमैसँग हुने तर सोही प्रक्रिया क्याबिन क्रुमा लागू नहुने व्यवस्था रहेछ । हालसम्मको अवस्था हेर्दा यी करारमा रहेका क्याबिन क्रुमध्ये जम्मा ४ देखि ५ जनाको मात्र बढुवा भएकोलाई नेपाल सरकारले कसरी सामान्य मानिरहन सक्यो ? किन कसैले चासो दिएनन् ? के संस्थागत विभेदलाई सामान्य मान्ने प्रवृत्ति नेपालको बढेको हो त भन्ने प्रश्न खडा हुन्छ । उमेरको हदमा निगमले ग्राउन्डमा काम गर्ने कर्मचारीलाई ५८, पाइलटलाई ५८ र ७ वर्ष थप्न सकिने, स्थायी क्याबिन क्रुलाई ५० र करारलाई ४५ वर्ष राखेको छ । नेपालभित्रै अन्तर्राष्ट्रिय उडान भर्ने हिमालयन एयरलाइन्स जस्तो निजी संस्थाले क्याबिन क्रुलाई करारमा राख्दैन र उमेर हद पनि निगमभन्दा बढी तोकेको छ । भारत, श्रीलंका, बंगलादेशमा कतै ५८ त कतै ६० वर्ष उमेर हद छ । कतार र इमिरेट्स एयरलाइन्समा शारीरिक रूपमा फिट भएको आधारमा ५८ देखि ६० वर्षसम्म काम गरेको पाइन्छ । अमेरिकन एयरलाइन्समा त अरूतिर अवकाश लिएकाहरू पनि शारीरिक स्वस्थताका आधारमा काम गरेका दृष्टान्त भेटिन्छन् । खुसीको कुरा यस विषयलाई संयुक्त रूपमा क्याबिन क्रुले सर्वोच्च अदालतको ढोका ढकढकाए छन् । सामान्यतया कर्मचारी एकै ठाउँमा आएर व्यवस्थापनविरुद्ध न्याय माग्न सक्नु प्रजातान्त्रिक मुलुकको राम्रो अभ्यास हो । यस मुद्दामा सर्वोच्च अदालतले क्याबिन क्रुका हकमा निर्णय गरेको छ । श्रम ऐन २०७४ को दफा ६ र ७ ले श्रमिकलाई विभेद गर्न नपाइने, दफा २१ ले उपदान, सञ्चय कोष तथा सामाजिक सुरक्षाको व्यवस्था गर्नुपर्ने, दफा ३६ ले वार्षिक तलब, ग्रेड पाउने प्रावधानको व्यवस्था गरेको छ, तर यसको ठाडो उल्लंघन भएको देखिन्छ । नेपालमा नीति तथा व्यवहारबीचको अवस्थालाई मध्यनजर गर्दै १६ औं योजनाले शारीरिक वा मानसिक रूपमा हिंसा भोग्ने महिलाको प्रतिशत २३.४ बाट २०८५/२०८६ सम्म घटाएर २० प्रतिशतमा पुर्‍याउने लक्ष्य छ । यसलाई नेपाल सरकार, पर्यटन मन्त्रालय, श्रम मन्त्रालय, महिला मन्त्रालय, महिला आयोग, मानवअधिकार आयोगदेखि संसदीय समितिले हेर्ने आधार खडा भएको छ । त्यस्तै, सार्वजनिक क्षेत्रको नीति निर्माण तहमा १३.६ प्रतिशतबाट २० प्रतिशत पुर्‍याउने लक्ष्य छ । तर निगमको करारमा भएकाहरूको बढुवा ठप्प पार्दा १६ औं योजनाको लक्ष्य पूरा गर्न अवरोध खडा हुने देखिन्छ । वास्तवमा महिलाको रोजगारीका क्षेत्रमा सरकारले अन्य नीतिहरूमा पनि यस्ता बाधा अड्चनलाई सम्बोधन गर्न थालेको छ । अन्तर्राष्ट्रियस्तरमा हेर्दा नेपाल महिलाविरुद्ध हुने सबै प्रकारको भेदभाव उन्मूलन गर्ने संयुक्त राष्ट्र महासन्धिको पक्ष राष्ट्र हो । महिला अधिकार महासन्धि संसारमै दोस्रो प्रख्यात महासन्धि हो, जसलाई बिल अफ राइट्सका रूपमा हेरिन्छ । पक्ष राष्ट्र भएकाले यसको मूल्य मान्यता आफ्ना कानुनहरूमा मिलान गर्नु सरकारको दायित्व हुन्छ । सन् २०१८ मा सरकारले बुझाएको प्रतिवेदनमा विभेदको परिभाषा सम्पूर्ण रूपमा नअपनाएको र बहुविभेद हुने कुरा सम्बोधन नभएकोप्रति ध्यानाकर्षण गराई विभेदको बृहत् परिभाषासहित कानुन निर्माण गर्न सुझाव दिएको छ । निष्कर्ष सुझावमा नेपाल सरकारलाई दिगो विकास लक्ष्य ८.५ प्राप्तिका लागि उत्पादनशील तथा मर्यादित रोजगारीका लागि महिलालाई पुरुषसरह समान पारिश्रमिक तथा मान्यता प्रदान गर्न अनुरोध गरेको छ । यसरी, नेपालका क्याबिन क्रुले अधिकार प्राप्तिका लागि माथिका विभिन्न राष्ट्रिय तथा अन्तर्राष्ट्रिय ढोका ढकढकाउन सक्ने आधार छन् । तर न्यायका अन्य ढोका आकर्षित गर्नुभन्दा पहिले निगमले एक जिम्मेवार निकायको भूमिका निभाउनुपर्छ । नत्र निगम गैरमर्यादित रोजगारदाताका रूपमा स्थापित हुन सक्छ । निगमका क्याबिन क्रुले दायर गरेको मुद्दामा सर्वोच्च अदालतले १७२ क्याबिन क्रुलाई सेवाबाट बर्खास्त गर्ने वा अवकाश दिने कार्यसमेत नगर्न २०८० पुस २२ गते अन्तरिम आदेश जारी गरिसकेको छ । श्रम सर्वेक्षण २०१७ बमोजिम नेपालमा २६ प्रतिशत महिला श्रम शक्ति छन् भने ८४ प्रतिशत अनौपचारिक क्षेत्रमा छन् । महिलाहरूका लागि कार्यस्थल सुरक्षित बनाउन यौन दुर्व्यवहार नीति २०७१ समेत ल्याइएको छ । सार्वजनिक स्थलमा यौन दुर्व्यवहार नहोस् भनेर कानुन बनाइसकेको छ । सरकारका यस्ता प्रयासहरू प्रशंसनीय नै छन् । तर आफ्नो सीपसहित जवानी अर्पित गर्ने क्याबिन क्रु सरकारी संस्थाको औपचारिक क्षेत्रमा नै यति ठूलो विभेद भोगिरहेका छन् । सरकारले जति सक्दो छिटो यो समस्यालाई सम्बोधन गर्नुपर्छ । संविधानको मूल्य मान्यताको ठाडो उल्लंघन हुँदा यो विषय विभेदमा परेका १७२ जना क्याबिन क्रुको मात्र होइन, निगमको पनि हो । यस विषयलाई संसद्, सम्बन्धित संसदीय समिति, आयोग, ट्रेड युनियन साथै महिला आन्दोलनले कसरी हेरिरहेका छन्, गम्भीर समीक्षाको विषय हो । वायुसेवा निगमले यस विषयलाई शीघ्र सम्बोधन नगर्दा नेपाल अनौपचारिक क्षेत्रमा मात्र होइन औपचारिक क्षेत्रमा समेत महिलामाथि विभेद गर्ने देशका रूपमा चित्रित हुन सक्छ । हिजो किन यस्तो विभेदकारी प्रावधान ल्याइयो, किन यो संस्थागत भयो भन्ने सन्दर्भमा कसैको नियन्त्रण छैन । तर, स्थानीय, प्रदेश तथा संघीय सरकारको नीति निर्माणमा न्यूनतम ३३ प्रतिशत महिलाको नेतृत्व प्रवर्धन गर्ने देश भनेर प्रशंसा बटुलेको मुलुकले रातदिन ज्यान जोखिममा राखेर उच्च मनोबलका साथ आकाशमा उडान भर्ने क्याबिन क्रुलाई संस्थागत विभेद गर्नु सर्वथा गलत नै हो । यो राष्ट्रिय लज्जाको विषय हुन नदिन निगम मात्रै होइन अन्य सम्बन्धित निकायले फनि समन्वय र अनुगमनको जिम्मेवारी बहन गर्न आवश्यक छ । 