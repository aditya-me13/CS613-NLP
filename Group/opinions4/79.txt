राजनीतिक हस्तक्षेपले बढाएको विद्युत् विवाद



राष्ट्रिय चर्चाका अनेकौं विषयमध्ये अहिले अग्रपंक्तिमा दुई शब्द छन्– ‘डेडिकेटेड’ र ‘ट्रंकलाइन’ । मुलुक १८ घण्टासम्मको लोडसेडिङमा रहेका बेलामा ‘डेडिकेटेड’ र ‘ट्रंकलाइन’ मार्फत विद्युत् उपयोग गरेका ६१ उद्योगले तिर्नुपर्ने शुल्कसम्बन्धी विवाद गिजोलिँदा अहिले संसद्‌देखि सामाजिक सञ्जालसम्म तरंगित बनेको छ । यो विवादमा दल, संसद् र संसदीय समिति मात्र होइन, प्रधानमन्त्री–पूर्वप्रधानमन्त्रीकै तहमा आरोप–प्रत्यारोप भइरहेको छ । यो कोलाहलबीच समस्या समाधानको रचनात्मक बहस ओझेल परेको छ । खासमा उद्योगीले शुल्क तिर्नुपर्ने हो कि होइन, तिर्नुपरे कति हो ? कहिलेसम्म हो भन्ने प्रश्नको स्वाभाविक उत्तरको पर्खाइमा देश छ । तर, राजनीतिक दल, संसद्, संसदीय समिति र मन्त्रिपरिषद्का सदस्यहरू उल्झन बढाउन उद्यत देखिएका छन् । परिणामतः यो विवाद थप गिजोलिने, अन्योल बढ्ने र समस्याको समाधान झन् विकट हुने आशंका बढेको छ । अहिले त बर्खामा नेपालले विद्युत् निर्यात गर्न थालिसकेको छ, अझ आगामी १० वर्षमा १० हजार मेगावाट विद्युत् निर्यात गर्न भारतसँग नेपालले सम्झौता पनि गरिसकेको छ । तर समय सधैं यस्तो थिएन । आठ वर्षअघिसम्म देश अन्धकारमा थियो जसले सर्वसाधारणको दैनिकी र उद्योगहरूको उत्पादनशीलतालाई डामाडोल बनाएको थियो । देशमा रोजगार तथा उत्पादनशीलता बढाउन भन्दै लोडसेडिङबीच पनि विद्युत् प्राधिकरणले २३९ औद्योगिक, व्यापारिक र गैरव्यापारिक ग्राहकलाई प्रिमियम शुल्क तिर्ने गरी ‘डेडिकेटेड’ र ‘ट्रंकलाइन’ मार्फत दैनिक २० घण्टाभन्दा बढी विद्युत् सुविधा दिएको थियो । २०७२ साउनदेखि सुरु भएको यो सुविधा २०७७ असारसम्म कायम थियो, जसका चरणका विषयमा प्राधिकरण र उद्योगीका आआफ्नै दाबी छन् । ‘डेडिकेटेड’ र ‘ट्रंकलाइन’ बाट विद्युत् उपयोग गरेका २३९ ग्राहकमध्ये १७८ ले महसुल बुझाएका छन् । बाँकी ६१ उद्योगको महसुलको बक्यौता अहिलेको विवाद हो, जसमा चार उद्योगले योबीचमा महसुल भुक्तान गरेका छन् । अब, ५७ उद्योगले उठाएको प्रश्नमा मूलतः तीन चरण छन् । पहिलो, २०७२ साउनदेखि पुससम्म । महसुल तोक्ने अधिकार प्राधिकरणलाई थिएन, महसुल कति हो भन्ने ठेगान पनि भएको थिएन, तर प्राधिकरणको तत्कालीन नेतृत्वले ‘डेडिकेटेड’ र ‘ट्रंकलाइन’ बाट विद्युत् प्रवाह गरेकाले त्यो अवधिको महसुलको विवाद अहिलेसम्म लम्बिएको छ । दोस्रो, २०७२ माघदेखि २०७५ वैशाखसम्म । योबीचमा महसुल तय भएको छ, तर विद्युत् कति उपयोग गरिएको हो भन्नेमा प्राधिकरण र उद्योगीका आआफ्नै दाबी छन् । तेस्रो, २०७५ जेठदेखि २०७७ असारसम्मको अवधि । नेपाललाई लोडसेडिङमुक्त घोषणा गरिएकाले २०७५ जेठदेखि २०७७ असारसम्मको विद्युत्मा ‘प्रिमियम’ शुल्क नतिर्ने उद्योगीहरूको दाबी छ । यद्यपि प्राधिकरणले भने आम रूपमा देश लोडसेडिङमुक्त भए पनि औद्योगिक क्षेत्रमा लोडसेडिङ २०७७ सम्म कायम रहेको तर्क गर्दै आएको छ । उद्योगहरूले त्योबीचमा पनि नियमित महसुल बुझाएका थिए । तर, ‘डेडिकेटेड’ र ‘ट्रंकलाइन’ को महसुल छुट भएको विषयमा बनेको आयोगले प्रतिवेदन दिएपछि २०७५ माघमा प्राधिकरणले नयाँ बिलसहित पत्राचार गरेपछि विवादको सुरुवात भएको हो । प्राधिकरण र उद्योगबीच विवाद भएमा त्यसलाई समाधान गर्ने आफ्नै विधि छन्, तर यो प्रकरणमा राजनीतिक हस्तक्षेप भएपछि समस्या झन्झन् बल्झिएको छ । सरकारी आम्दानीको विषयमा विवाद भए पुनरावलोकन गर्ने संरचना र अभ्यास छन् । विद्युत् प्राधिकरणको सन्दर्भमा पनि त्यो संरचना र अभ्यास छ, त्यहाँ भएको पुनरावलोकनको निर्णय चित्त नबुझेमा अदालतबाट विवाद निरूपण गराउनु पनि न्यायको प्राकृतिक सिद्धान्त हो । तर, योबीचमा स्थापित संरचनाभन्दा बाहिर सरकार अग्रसर भएर पटकपटक निर्देशन दिँदा तत्तत् समयका लागि विवाद मत्थर हुने गरेको छ, तर मूल समस्या भने झन् जेलिँदै गएको छ । पटकपटक ताकेता गर्दा पनि महसुल नबुझाएको भन्दै प्राधिकरणले २०७६ चैतमा बिजुली काट्न सुरु गरेको थियो । तर केपी शर्मा ओली नेतृत्वको तत्कालीन सरकारका ऊर्जामन्त्री वर्षमान पुन, अर्थमन्त्री युवराज खतिवडा र उद्योगमन्त्री लेखराज भट्टको बैठकले बिजुली नकाट्न प्राधिकरणलाई निर्देशन दियो । त्यतिमात्र होइन, लाइन काटेको विषयमा प्राधिकरणका कार्यकारी निर्देशक कुलमान घिसिङलाई मन्त्रिपरिषद्बाट स्पष्टीकरणसमेत सोधियो । महसुल उठाउन भन्दै लाइन काटेको विषयमा कार्यकारी निर्देशकलाई सोधिएको स्पष्टीकरणमा चित्त नबुझेमा उनलाई कारबाही गर्नुपर्ने थियो भने उनको कदम ठीक थियो भने महसुल उठाउन दिने वातावरण तत्कालै सुनिश्चित गर्नुपर्ने थियो । तर, लाइन जोडिएपछि विवाद मत्थर भएकाले सरकारले बेवास्ता गर्दा समस्या लम्बिएर गएको हो । बक्यौता विवाद लम्बिँदै जाँदा प्राधिकरणले २०८० भदौमा पनि लाइन काट्ने चेतावनी जारी गरेको थियो । तर तत्कालीन प्रधानमन्त्री पुष्पकमल दाहालले लाइन नकाट्न निर्देशन दिँदै समस्याको समाधान अविलम्ब निकाल्ने बचन दुवै पक्षलाई दिएका थिए । तर, सोही वर्ष पुससम्म समस्या समाधान गर्न नसकेका प्रधानमन्त्री आफैंले ‘लाइन काटेर’ भए पनि बक्यौता उठाउन प्राधिकरणलाई निर्देशन दिए । लाइन काटिएको तीन सातापछि दाहाल आफैंले पूर्वन्यायाधीश गिरीशचन्द्र लालको संयोजकत्वमा आयोग गठन गरेर तत्कालका लागि लाइन जोड्न मन्त्रिपरिषद्बाट निर्देशन जारी गरे । लाल आयोगको प्रतिवेदन आएपछि मन्त्रिपरिषद्ले कार्यान्वयन गर्न भनेर प्राधिकरणलाई गत वैशाखमा पत्र पठायो । तर त्यही दिनको मितिमा अर्को पत्र पठाएर मन्त्रिपरिषद्ले प्राधिकरणलाई अर्को निर्देशन दियो जसमा भनिएको थियो– ‘महसुल निर्धारण हुनुअघि र लोडसेडिङ मुक्त भएपछिको विवाद अदालतमा रहेकाले सोहीबमोजिम हुने, बीचको अवधिको मात्र महसुल उठाउनू ।’ मन्त्रिपरिषद्को निर्देशनअनुसार बीचको अवधिको महसुल उठाउन ताकेता गरेर सार्वजनिक सूचना जारी गरेको प्राधिकरणले गत असारमा उद्योगमा लाइन काट्न थाल्यो । तर यसबीचमा सरकार परिवर्तन भई ओली प्रधानमन्त्री बनेपछि उनले लाइन जोड्न मौखिक निर्देशन दिए । मौखिक निर्देशन अवज्ञा गरेको प्राधिकरणलाई विद्युत् नियमन आयोगले लिखित निर्देशन दिएपछि भने तीन महिनाभित्र महसुल भुक्तान हुनुपर्ने सर्तसहित लाइन जोडिएको छ । यी शृंखलाबाट स्पष्ट हुन्छ– विद्युत् महसुल उठाउने विषय प्राधिकरणको नीति नियमभन्दा पनि मन्त्रिपरिषद्को निर्देशनबाट प्रभावित भइरहेको छ । अझ दाहाल नेतृत्वको तत्कालीन सरकारले गत वैशाखमा एकै दिन दुई वटा पत्र किन जारी गर्‍यो भन्ने प्रश्न पनि स्वाभाविक रूपमा उठेको छ । तर दाहाल हुन् कि ओली, यो विषयमा उनीहरूको अतिरिक्त चासो र हस्तक्षेपले समस्यालाई जटिल बनाएको छ । अब भने यो विषयले सर्वसाधारणलाई दिक्क बनाइसकेको छ । अझ, आगामी तीन महिनाभित्र निर्धारित महसुल भुक्तान हुन्छ वा लाइन फेरि काटिन्छ भन्ने निश्चित छैन । त्यसैले यो विषयमा सरकारबाट दुई विषय अपेक्षित छन् । पहिलो– सरकार अब यो विषयबाट निरपेक्ष बसेर प्राधिकरण वा उद्योगीबीचको समझदारी वा पुनरावलोकन तथा न्याय निरूपणको बाटोबाट समस्या समाधान गर्न मार्गप्रशस्त गरिदिने । दोस्रो– विगतमा विद्युत् प्राधिकरणको आयोग, ओली नेतृत्वको सरकारका पाला ऊर्जाका गठित सचिव दिनेश घिमिरे नेतृत्वको कार्यदलको प्रतिवेदन, लाल आयोगको प्रतिवेदन, सार्वजनिक लेखा समितिको विगतको निर्देशनका आधारमा प्राधिकरणलाई महसुल उठाउने विधि र अवधिसहितको बुँदागत निर्देशन दिने । सरकारले अहिलेसम्म विवाद गिजोलेको छ, अब आफ्नो भूमिका निश्चित गर्ने बेला आएको छ । अब पनि ढिला भए धेरै ढिला हुनेछ । 