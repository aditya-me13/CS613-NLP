चरणदास र सेवकरामहरूका नाममा



मेरा एक जना प्रिय दाइ छन् । अर्थराजनीति, भूराजनीति र विकासका जानकार उनी, पुराना वामपन्थी हुन् । कुरा गर्न सिपालु छन् । एकदिन कफी गफमा बसेर नेपाली लोकतन्त्रको भाग्य र भविष्यको विमर्श गरिरहँदा उनले भने– ‘हामी लोकतन्त्रको विभ्रममा छौं केशव । यो लोकतन्त्र होइन । यो दलतन्त्र हो ।’ मैले थपे– ‘यो दलतन्त्रभन्दा पनि नेतातन्त्र हो दाइ ।’ उनी सहमत भए । त्यो दिन, हामी दुवै नेतातन्त्रमा संकुचित हुँदै गएको लोकतन्त्रको दुखान्त सम्झिएर निराश थियौं । उनले भने– ‘सक्ने भए हाम्रा नेताहरूले जहाँनियाँ शासन फर्काउने थिए ।’ राणा शासन हटाएर ओली, देउवा वा दाहालको शासनतिर लम्किँदा बीपी र पुष्पलालको आत्मा (?) कति दुःखी होला ? उनको तर्क थियो, देउवाका लागि आज सबैभन्दा प्रिय छन् या त पत्नी आरजु, या त भतिज भानु देउवा । ओलीका लागि प्रिय छन्, राजेश वज्राचार्य । र, पुष्पकमलका लागि प्रिय छन्, पुत्रीद्वय गंगा र रेनु दाहाल । उनीहरूका लागि नागरिक फगत एक भोट हो । बाँकी सत्ता, शक्ति, सम्पत्ति, षड्यन्त्र, साँठगाँठ सबैको केन्द्रमा हुन्छन् उनै प्रिय भानु, राजेश र गंगाहरू । दाइले थपे– ‘नेता सत्ता र शक्तिमा हुँदा आफन्तले तर मार्ने र सडकमा उनका लागि नागरिक लड्नुपर्ने व्यवस्था लोकतन्त्र हुनै सक्दैन ।’
 ‘दलहरूको पुनर्गठन कसरी सम्भव होला दाइ ?’ मेरो प्रश्नको जवाफ दिँदै उनले भने– ‘जहिलेसम्म पार्टीभित्र नेता मठाधीश हुने र सदस्यहरू चरणदास बन्ने खेल फेरिँदैन, लोकतन्त्र फस्टाउँदैन । जबसम्म पार्टी सदस्यता स्वयं कार्यकर्ताको विवेकलाई बाँध्ने जञ्जिर बन्छ, तबसम्म दल फेरिँदैनन् । जबसम्म पार्टी सदस्यले आफ्नो सार्वभौम अधिकार र शक्ति बोध गर्दैनन्, पार्टी पुनर्गठन असम्भव छ ।’ उनको कुरा सुनेपछि मलाई लाग्यो– ‘दासहरू फगत सेवक बन्न अभिशप्त छन् । नेता मालिक र सदस्य दास भएको पार्टी कसैगरी लोकतान्त्रिक हुँदैन ।’ यहाँ प्रयोग गरिएको दास शब्दले सत्ता र शक्तिको लोभमा परेर निरीह, निकृष्ट र विवेकहीन बनेको कुनै अमूक पार्टी सदस्यलाई जनाउँछ । जो नेताको शरणमा पर्छ र उसको पाउमा आफ्नो स्वतन्त्रता र विवेक अर्पण गरेर मुस्कुराउँछ । मालिकको कुरा के हो नेतातन्त्र ? यसलाई बुझ्न पहिले लोकतन्त्र बुझौं । सर्वविदितै छ कि जहाँ लोकतन्त्र हुन्छ, त्यहाँ केन्द्रमा हुन्छन् नागरिक । अर्थात्, राज्यसत्तामा निर्णायक हुन्छ– लोक अर्थात् नागरिक अभिमत । भनिन्छ, राज्यसत्तामाथि नागरिकको स्वामित्व र नियन्त्रण नै लोकतन्त्र हो । लोकले साधारणतया आफ्नो अभिमत निर्वाचनमार्फत जाहेर गर्दछन् र त्यो अभिमत नै राज्यसत्ताको स्रोत बन्छ । तर लोकतन्त्रमा निर्वाचन मात्र हुँदैन । दल हुन्छन्, नागरिक संगठन हुन्छन्, आलोचक हुन्छन्, बौद्धिक विमर्श हुन्छ, आन्दोलन हुन्छन्, सडक हुन्छ । परिणाम, राज्यले ती सबैलाई सुन्छ, अनुभूति गर्छ र लागू गर्छ । लोकतन्त्रमा निर्वाचनको ‘म्यान्डेट’ लाई स्वीकार गरिन्छ । यहाँ ‘म्यान्डेट’ भनेको चुनावको जित–हार मात्र हैन । भोटको संख्या मात्र हैन । त्यसको राजनीतिक अर्थ र आशय हो । अहिले लोकतन्त्रलाई अझ बलियो बनाउन ‘राइट टु रिकल’ र ‘नो भोट’ को समेत विमर्श भइरहेको छ । अर्थात्, जहाँ नागरिकको सार्वभौम अधिकार अविच्छिन्न र अभिभाज्य हुन्छ, त्यही नै साँचो लोकतन्त्र हो । तर जब राज्यसत्तामा लोकको ठाउँमा दलका निर्णयहरू प्रभावकारी बन्छन्, त्यहाँ लोकतन्त्र हुँदैन, दलतन्त्र हुन्छ । जहाँ दलले जनमतलाई उल्ट्याउँछन्, त्यहाँ लोकतन्त्र हुँदैन, दलतन्त्र हुन्छ । जस्तो, एउटा गठबन्धनमा बसेर भोट लिने, अर्कोसँग मिलेर सरकार बनाउने । जहाँ पार्टीको केन्द्रीय समितिको निर्णय र ह्वीपले संसद्लाई निर्देशित गर्छ, तब लोकतन्त्र दलतन्त्र बन्छ । जब पार्टी महाधिवेशनहरूले राज्यका अंगहरूलाई निर्देशन गर्छन्, तब लोकतन्त्र रहँदैन । दलतन्त्र भनेको दलहरूले राज्यसत्ता कब्जा गरेको अवस्था हो । तर दलभन्दा पनि अगाडि बढेर जब नेताहरू (व्यक्ति) राज्यसत्तामा हाबी हुन पुग्छन् तब लोकतन्त्र नेतातन्त्रमा संकुचित हुन्छ । जस्तो, तीन जना शीर्ष नेताको निर्णय नै राज्यको निर्णय हुने, निर्णय नै कानुन बन्ने र उनीहरूको निर्णयले संविधान संशोधन हुने अवस्था हुन्छ । नेतातन्त्र भनेको दलतन्त्रभन्दा अझ खराब र खतरनाक अवस्था हो । के साँच्चै अहिले देशमा नेतातन्त्र हाबी छ ? केही सूचकहरू हेरौं । जस्तो, अहिले केही मुठ्ठीभर नेताले पार्टी कब्जा गरेका छन् र तिनैले राज्य पनि कब्जा गरेका छन् । परिणाम, पार्टीका बैठक बस्दैनन् । समितिहरू क्रियाशील छैनन् । बैठक बसे पनि निर्णय त्यही हुन्छ, जो नेता चाहन्छ । अहिले पार्टी कार्यालयमा भन्दा नेताको घरमा धेरै चाकरी लाग्छ । पार्टीभन्दा गुट शक्तिशाली छन् र सिंहदरबारभन्दा शक्तिशाली छन्, नेताका हवेली । जहाँ अँध्यारोमा हुन्छ राज्य–लुटको निर्णय । अहिले कार्यकर्ताहरू पदका लागि नेताको दलानमा स्तुति गाउँछन् र योग्यताभन्दा प्रभावशाली छ चाकरी । नेता जतिसुकै भ्रष्ट होस्, सरकार मौन रहन्छ । अख्तियार मौन रहन्छ । राज्य चुप रहन्छ । अर्थात्, पार्टीहरू जब नेताका स्वार्थ बोक्ने ढाकर बन्छन् र राज्य बन्छ ढाकर बिसाउने चौतारो, तब लोकतन्त्र नेतातन्त्र बन्छ । जब परिवर्तनका एजेन्डालाई नेताको निजी सनकले तेजोबध गर्न थाल्छ तब नेतातन्त्र प्रभावशाली हुँदै जान्छ । जस्तो, हाम्रो लोकतन्त्र तीन जना मठाधीशको मुठ्ठीमा कैद छ । हाम्रो संसद् तीन जना मालिकहरूको सनकमा कैद छ । हाम्रो संवैधानिक अंग तीन जना मालिकको सपनामा कैद छ । र, लाखौं सदस्य बनेका छन्, तिनका चरणदास । अहिले पार्टी स्कुलमा पढाइन्छ चाकरी, चाप्लुसी र स्तुतिगान । जहाँ नेतालाई इमानदार र निष्ठावान् हुनु पर्दैन र कार्यकर्तालाई फगत सेवक भए पुग्छ । नेतातन्त्रले गर्ने नै यही हो । चरणदास, सेवकराम, दासप्रसाद र चाकरीरामहरूको उत्पादन । स्पष्ट छ, जबसम्म पार्टी सदस्यहरू सार्वभौम बन्दैनन् र उनीहरूको सदस्यता उनीहरूकै विवेकलाई बाँध्ने जञ्जिर बन्छ, पार्टीहरू लोकतान्त्रिक बन्दैनन्, तब लोकतन्त्र यसरी नै नेतातन्त्रमा संकुचित हुन अभिशप्त हुन्छ । चरणदासको भक्ति एक जना पूर्वहाकिमको कुरा अहिले बजारमा निकै चर्चित छ । उनी भर्खरै एक शक्तिशाली देशको राजदूत सिफारिस भएका छन् । उनको खासियत के भने, उनी नेताको अगाडि हात जोडेर घण्टौं उभिन सक्छन् । र, कहिल्यै नेता बराबरको आसनमा बस्दैनन् । नेता कुर्सीमा बस्दा भुइँमा बस्नु उनको योग्यता हो । त्यसैले उनी राजदूतमा सिफारिस भए । उनको नियुक्ति सिफारिस गरिरहँदा नेताले दिएको दिव्यवाणी अझ चर्चित छ । नेताले उच्च शिर र खस्रो स्वर गरेर गर्वसाथ भनेका थिए रे– ‘मलाई जान्ने हैन, मैले भनेको मान्ने मान्छे चाहिन्छ ।’ पार्टीभित्र दासता कति निर्लज्ज छ, त्यो अनेक रूप र रंगमा हेर्न सकिन्छ । जस्तो केही नेता हाकाहाकी भ्रष्टाचारमा संलग्न हुन्छ र जेल पर्दछ । त्यही नेता जब जेलबाट निस्किन्छ, कार्यकर्ता उसलाई स्वागत गर्न फूलमाला लिएर पुग्छन् । नेताहरू असफल, भ्रष्ट र पत्रु छन् भन्ने थाहा छ, तर तिनैलाई स्वागत गर्न कार्यकर्ता बनाउँछन्, दुई सय किलोको माला । जब माला लगाएर नेता मुस्कुराउँछ, कार्यकर्ता तृप्त हुन्छ र घर फर्कन्छ । सदस्यहरूमा भ्रम यति ठूलो छ कि केही प्रचण्डलाई माओ देख्छन्, ओलीलाई लेनिन देख्छन्, देउवालाई नेहरू देख्छन् र रवि लामिछानेलाई देख्छन् बीपी कोइराला । त्यसपछि के हुन्छ, विचार पन्थ बन्छ, सिद्धान्त श्लोक बन्छ, नेता परमेश्वर बन्छन् र दल बन्छन् नेताको निजी मठ । वस्तुतः आज हामी जेलाई पार्टी भनिरहेका छौं, ती निजी मठ वा कम्पनी हुन् र पार्टी सदस्य हुन् फगत नेताका निजी कारिन्दा । जहाँ मालिक आउँछ, कोर्रा चलाउँछ र जान्छ । भ्रमको पार्टी सदस्यता शिरमा राखेर रमाउँदै पार्टी कार्यकर्ताहरू जयजयकार गर्दछन् । आफ्नै अस्तित्वमाथि कोर्रा चलाउँदा पनि उनीहरू न त प्रश्न गर्छन्, न त विद्रोह । के यति धेरै चाकडीबाज मान्छे दलको सदस्य हुन सक्छ ? के २१ औं शताब्दीको सर्वभौम मान्छे यस्तो हुतिहारा हुन सक्छ ? के यस्तो मान्छेले लोकतन्त्रलाई योगदान गर्छ ? आज पार्टी सदस्यहरू या त विचारविहीन छन् या त छन् प्रश्नविहीन । जसले फगत ताली बजाउनुपर्छ र मुस्कुराउनुपर्छ । जो मनका प्रश्न मनमै दबाउँछन् । जो नेताका अगाडि बेहिसाब मुस्कुराउँछन् । सबै कुरा चुपचाप सहन्छन् । उनीहरूलाई सपनामा पनि आशीर्वाद दिने ख्वामित चाहिएको छ । चाकडी गर्न मालिक चाहिएको छ । उनीहरूसँग मौलिक सपना छैनन् । यो जुनीमा आफैं केही गर्न सकिन्छ भन्ने आत्मविश्वास छैन । पालनहारलाई शिरमा राखेर उनीहरू रैती बनेका छन् । सार्वभौम शब्दको जसलाई अर्थ थाहा छैन, ऊ लोकतन्त्रको कुरा गर्छ र त्यही लोकतन्त्रको हुर्मत काढेर रमाउँछ । यस्तो निरीह चरणदास कसरी पार्टी सदस्य हुन सक्छ ? २१ औं शताब्दीको यो कस्तो मान्छे हो जो पार्टी सदस्य हुने नाममा शिरमाथि ख्वामितलाई विराजमान गरेर दासत्वमा रमाइरहेको छ ? त्यो कस्तो गणतन्त्रवादी हो, जो हर्दम प्रचण्ड, ओली र देउवालाई राजा बनाएर आफू रैतीको भूमिकामा मुस्कुराइरहेको छ ? के सदस्यहरू रैती भएको पार्टीले संघीय लोकतान्त्रिक गणतन्त्रको भारी उठाउँछ ? सदस्यको पक्षमा पार्टी लोकतन्त्रको मुख्य शक्ति हो सदस्य । जसरी लोकतन्त्रमा लोक महत्त्वपूर्ण र निर्णायक हुन्छ त्यसरी नै दलमा सदस्य निर्णायक हुनुपर्छ । यो अर्थमा, पार्टीहरूको लोकतन्त्रीकरणका लागि आवश्यक हुन्छ, सचेत र सार्वभौम सदस्य । प्रश्न गर्ने सदस्य । आलोचना गर्ने सदस्य । गतिशील सदस्य । जब बैठकहरू हुन्छन्, आफ्नो आफ्नो ठाउँबाट बोल्ने सदस्य । जब नेताले खल्तीबाट चिर्कटो निकालेर पद र प्रतिष्ठाको पजनी सुरु गर्छ, विद्रोह गर्ने सदस्य । जब आँखै अगाडि भ्रष्टाचार देख्छ, पोल खोल्ने सदस्य । जब नेताहरूमा जहाँनियाँ शासनको भूत चढ्छ, औंलो उठाउने सदस्य । जब पार्टीमा सदस्यहरूको अभिमत निर्णयक बन्दै जान्छ, तब पार्टी लोकतान्त्रिक बन्दै जान्छ । जब पार्टीका तहगत समितिहरू जीवन्त, स्वतन्त्र र चलायमान हुन्छन्, तब पार्टी पार्टी जस्तो हुन्छ । जब पार्टीले सामूहिक नेतृत्व र व्यक्तिगत जिम्मेवारीलाई कार्यान्वयन गर्छ, तब पार्टीभित्र लोकतन्त्र प्रबल हुँदै जान्छ । मानौं कि, पार्टीभित्र कुनै पनि समितिको निर्वाचन हुँदा सदस्यहरूले प्रयोग गर्ने मतदान नै निर्णायक हुन्छ, तब पार्टीभित्र लोकतन्त्र बन्छ । जब त्यो निर्वाचन नेताको स्वार्थबाट सर्वथा मुक्त हुन्छ र सदस्यहरूले भोट हालेकै कारण दण्ड सहनु पर्दैन, तब पार्टीको आन्तरिक लोकतन्त्र सबल बन्दै जान्छ । त्यसपछि लोकतान्त्रिक प्रतिस्पर्धा पार्टीको जीवन पद्धति बन्छ । यसले पार्टीमा योग्यता, उत्कृष्टता र जवाफदेहिता प्रबल बनाउँदै लैजान्छ । जब आफ्ना विचारहरू राखेबापत कसैलाई पनि कुनै कारबाही वा पक्षपात हुँदैन, तब बन्छ लोकतान्त्रिक पार्टी । पार्टीभित्र लोकतन्त्रलाई बलियो बनाउने महत्त्वपूर्ण विधि हो, शक्तिपृथकीकरण । जब शक्तिपृथकीकरणको मान्यताअनुसार न्यायिक तहकिकात र कारबाहीका लागि लोकपाल, लेखा आयोग, निर्वाचन आयोग, सदाचार प्रवर्द्धनका लागि सदाचार आयोग र सार्वजनिक गुनासा जाँच गर्ने संयन्त्रहरूले पार्टीमा स्वतन्त्रतापूर्वक काम गर्ने वातावरण बन्छ, तब लोकतन्त्र बलियो हुन्छ । सबैभन्दा महत्त्वपूर्ण कुरा के भने, राज्यको कुनै पनि पदमा उम्मेदवार छनोट गर्दा जब सदस्यहरूबीचको आन्तरिक निर्वाचन (प्राइमरी इलेक्सन) गरिन्छ र नेताले खल्तीबाट झिकेर टिकट बाँड्दैनन्, त्यसपछि पार्टीभित्र सदस्य सार्वभौम हुँदै जान्छन् । जब पार्टीले एक व्यक्ति, एक पद र दुई कार्यकाललाई अवलम्बन गर्छ, स्वभावतः पार्टी जीवन्त, ताजा र ऊर्जाशील हुँदै जान्छ । त्यसपछि, व्यक्तिको प्राधिकार अन्त्य हुन्छ । के हाम्रा पार्टीमा यस्तो लोकतन्त्रको अभ्यास छ ? के हाम्रा पार्टी सदस्यहरू यस्तो अभ्यासका लागि प्रश्न वा बहस गरिरहेका छन् ? लोकतान्त्रिक पार्टीमा सामूहिकताको संस्कृति चाहिन्छ । जसका लागि पार्टीका गतिविधिहरूलाई थप सहभागितामूलक बनाउनुपर्छ । अनि मात्र एउटा लोकतान्त्रिक पार्टी निर्माण हुन्छ । अन्यथा नयाँ नयाँ मालिकलाई सत्ताको सिंहासनमा बसाउने एक थान पार्टीको के अर्थ ? अहिले पार्टीमा अनेक नामका ख्वामितहरू विराजमान छन् । र, उनीहरूको चरण सेवामा छन् चरणदास, सेवकराम, दासप्रसाद र चाकरीरामहरू । अहिले पार्टीमा या त मालिक छन्, या त सेवक । सदस्यहरू कतै छैनन् । यहींनेर, पार्टीभित्रका चरणदास र सेवकरामहरूलाई सम्बोधन गर्दै भन्छु, बन्धुहरू पार्टीको सदस्य हुनु भनेको तीनवटा कुरा हुनु हो । पहिलो, अझ धेरै विवेकशील, आलोचनात्मक, जागरुक र सचेत हुनु हो । दोस्रो, अझ धेरै सार्वभौम हुनु हो । तेस्रो, अझ धेरै स्वतन्त्र र स्वाभिमानी हुनु हो । विचार गरौं त, के तपाईं सोच्नका लागि अझ धेरै विवेकशील हुनुहुन्छ ? के तपाईं प्रश्न गर्नलाई अझ धेरै स्वतन्त्र हुनुहुन्छ ? के तपाईं निर्णय गर्न अझ धेरै सार्वभौम हुनुहुन्छ ? कतै तपाईंको पार्टी सदस्यता स्वयं तपाईंकै सार्वभौम अस्तित्वलाई कुण्ठित गर्ने बन्धन त भएको छैन ? आफ्नै मनको हीनताबोध, लोभ र लाचारीले रैती बनेका प्रिय मित्र विचार गर्नुहोस् त, आफैंलाई बाँधेर हामी कहाँ पुगौंला ? आफ्नै हातखुट्टा बाँधेर हामी कसरी उडौंला ? अतः मेरो सुझाव छ, पहिले आफैं एक स्वतन्त्र, सार्वभौम र स्वाभिमानी नागरिक बनौं । एकपटक आफ्नै खुट्टामा उभिएर नेतालाई प्रश्न गरौं । एकपटक ख्वामितको आदेशलाई चुनौती दिएर देखाऔं । त्यसपछि फेरिनेछ पार्टी र फेरिनेछन् धेरै कुरा । किनभने दासताबाट मुक्त हुनु जति सुन्दर कुरा अरू केही छैन । 