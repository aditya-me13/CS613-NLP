ह्यारिस उम्मेदवारीको सन्देश 



अमेरिकी राष्ट्रपतिको निर्वाचन नजिकिँदै गर्दा, विश्वको ध्यान फेरि अमेरिकातर्फ आकर्षित भएको छ । यस निर्वाचनले अमेरिकी जनताको मात्र होइन विश्वभरका लोकतन्त्रका समर्थकको भविष्यमा ठूलो प्रभाव पार्नेछ । सन् २०१६ मा हिलारी क्लिन्टनको उम्मेदवारीले जस्तै यस वर्ष राष्ट्रपति पदमा कमला ह्यारिसको उम्मेदवारीले पनि अमेरिकी राजनीतिमा एक नयाँ अध्याय थप्नेछ । २०१६ को निर्वाचनमा हिलारीले डोनाल्ड ट्रम्पभन्दा २८ लाखभन्दा बढी लोकप्रिय मत प्राप्त गरेकी थिइन्, तर इलेक्टोरल कलेज प्रणालीले उनलाई पराजित गर्‍यो । त्यस परिस्थितिले विश्वभरका महिला र लोकतान्त्रिक मूल्यका समर्थकबीच गहिरो निराशा छाएको थियो ।
 लोकतन्त्रको अग्रणी मानिने अमेरिकाले इतिहासमा पहिलो पटक एक होनहार महिलालाई राष्ट्रपतिको पदमा चुन्ने अवसर गुमाएको थियो । यस पटक, उपराष्ट्रपति ह्यारिसको कदमले देशभरका युवा नेतालाई प्रेरणा दिइरहेको छ । नयाँ नेतृत्वका लागि मार्ग प्रशस्त गरिरहेको छ । यसले अमेरिकामा सामाजिक र आर्थिक नीतिमा परिवर्तन ल्याउने सम्भावनासमेत बढाइरहेको छ । ह्यारिसले आफ्नो उम्मेदवारीमा विविधता, समावेशिता र न्यायको महत्त्वलाई प्राथमिकता दिने बताएकी छन् । उनी अमेरिकाकी पहिलो महिला, पहिलो अश्वेत र पहिलो एसियाली अमेरिकी उपराष्ट्रपति बन्न सफल भएकी थिइन् । पारिवारिक विरासत ह्यारिसको व्यक्तिगत जीवन उनकी आमाको प्रभाव र उनी हुर्कदै गर्दाको संघर्षका कथाले भरिपूर्ण छ । उनकी आमा श्यामला गोपालन जो एक दक्षिण भारतीय वैज्ञानिक थिइन् । आफ्ना दुई छोरीलाई अमेरिकामा हुर्काउँदै गर्दा उनीहरूलाई सत्य र न्यायको मार्गमा अडिग भएर उभिन सिकाउँथिन् । ह्यारिसको जीवनी ‘द ट्रुथ वी होल्ड’ लाई विप्लव प्रतीकले गरेको नेपाली अनुवाद ‘सत्यको जगमा उभिएर’ मा कसरी श्यामलाले उनीहरूलाई दीक्षित गरिन् र दुनियाँ देखाउने मार्ग रोजिन् भन्ने उल्लेख छ । यो संस्मरणात्मक जीवनगाथाले पाठकमा साहस भरिदिने र सत्यको मार्गमा हिँड्ने उत्साह दिन्छ । ह्यारिसको जीवन नै हरेक मानिसलाई प्रेरणा र ऊर्जा दिने खालको छ । विभिन्न चरणमा उनले भोगेका संघर्ष र उनका अनुभवले धेरैलाई प्रेरित गर्छ । उनको जीवनीमा उल्लेख गरिएको छ कि कसरी उनले रंगभेद, बालबालिका र महिलामाथिको विभेद जस्ता मुद्दामा अदालती बयानका क्रममा उनीहरूबाट नै धेरै कुरा सिकेकी छन् । उनका यात्रा र संघर्षले उनलाई सत्मार्गमा हिँड्ने बाटो देखाएको छ । अरूलाई निडर बनाउन र अघि बढिरहन प्रेरित गर्ने खालको छ । ह्यारिस संयुक्त राज्य अमेरिकाको ४९ औं उपराष्ट्रपति हुन् । उनले पहिलो महिला, पहिलो अश्वेत र पहिलो दक्षिण एसियालीका रूपमा उपराष्ट्रपतिमा इतिहास रचिसकेकी छन् । २० अक्टोबर १९६४ मा ओकल्यान्ड, क्यालिफोर्नियामा जन्मेकी उनले सान फ्रान्सिस्कोको डिस्ट्रिक्ट अटर्नी, क्यालिफोर्नियाको महान्यायाधिवक्ता र क्यालिफोर्नियाबाट अमेरिकी सिनेटरको भूमिका निभाउनुका साथै सार्वजनिक सेवामा एक विशिष्ट व्यक्तित्वका रूपमा स्थापित भइसकेकी छन् । ह्यारिस फौजदारी न्याय सुधार, स्वास्थ्य सेवा र महिला अधिकार जस्ता मुद्दाहरूको वकालतका लागि परिचित छिन् । मातृ पुर्खा भारतको तमिलनाडुतिर फर्किएको र पैतृक जरा सेन्ट एन, जमैकातिर खोज्नु परे पनि अमेरिकी शिक्षादीक्षा एवं मूल्य मान्यताको प्रभावले उनलाई एक दह्रो व्यक्तिका रूपमा उभ्याएको छ । भाग्य र क्षमताको संगम राष्ट्रपति जो बाइडेनले आफ्नो उमेर र स्वास्थ्यका कारण उम्मेदवारी नदिने निर्णय गरेपछि अधिकार हस्तान्तरणको प्रक्रिया सहज र सम्मानजनक तरिकाले पुस्तान्तरित भएको छ । उनको यस नमुनायोग्य कदमले अमेरिकी राजनीतिमा एक यस्तो नयाँ अध्यायको सुरुवात गरेको छ कि नेताहरूले आफ्नो पद र सत्ता अर्को पिँढीलाई सुम्पने सुन्दर उदाहरण प्रस्तुत गरेको छ । बाइडेनको यो निर्णयले अमेरिकी जनतामा नयाँ आशा र विश्वासको सञ्चार गरेको छ र अमेरिकी लोकतन्त्रको अग्रणी भूमिकालाई अझ बलियो बनाएको छ । अमेरिकी जनताले आफ्नो मतको प्रयोग गरेर नयाँ इतिहास रच्ने अवसर पाएका छन् भने विश्वभरका लोकतन्त्र समर्थकलाई पनि उत्साहित गरेको छ । ह्यारिसको राजनीतिक यात्रा उनको भाग्य र क्षमताको अद्भुत संगमका रूपमा देखिँदै छ । उनको नाम सुरुदेखि नै राष्ट्रपतिको उम्मेदवारका रूपमा चर्चामा थियो र भर्खरै डेमोक्रेटिक नेसनल कन्भेन्सनले औपचारिक रूपमा राष्ट्रपति उम्मेदवार घोषणा गरिसकेको छ । जो बाइडेनको सदाशयता र ‘प्राइमरी’ भनिने आफ्नै पार्टीभित्रको लडाइँमा सामेल हुन नपर्ने भाग्यमानी उम्मेदवार बन्न पुगेकी छन् उनी । यसलाई उनको भाग्यको फल मात्र होइन दृढ निश्चय र नेतृत्व क्षमताको परिणाम हो भन्न सकिन्छ । भाग्यमानी हुनुको अर्को कारण उनको सक्रियता त हुँदै हो । तर, चार वर्षसम्म बाइडेनसँग काम गर्न पाउनु र क्षमताको प्रभावले बाइडनले नै अघि सार्न पहल गर्नु रोचक संयोग देखिन्छ । उनको योगदान र नेतृत्व क्षमताले उनलाई अमेरिकी राजनीतिमा एक उच्च स्थानमा पुर्‍याउने मौका दिएको छ । तैपनि भाग्यमानी मात्र नभई निरन्तर खट्नसक्ने खुबी, समयसापेक्ष दृष्टिकोण र निर्णय सामर्थ्यले नै उनलाई यस स्थानमा पुर्‍याएको हो । अभियान र नेतृत्व
 ह्यारिसले विशेषगरी दुर्व्यवहारित बालबालिका र सीमान्तकृत समुदायका हितमा नयाँ आयाम थपेकी छन् । उनको अभियानमा महिलाको गर्भपतन अधिकारको समर्थन र संविधानको पालना गर्दै स्वतन्त्रताको वकालत गर्ने कार्यहरू समावेश छन् । उनको जीवनशैलीमा स्वतन्त्रता र समानताको पक्षपोषण गर्ने दृष्टिकोण स्पष्ट देखिन्छ, जुन अमेरिकी जनताको आशा र अपेक्षाहरूसँग मेल खान्छ । २०१७ देखि २०२० सम्म क्यालिफोर्निया राज्यको जुनियर सिनेटरका रूपमा काम गरेको अनुभवले उनमा देश र जनताको हितमा काम गर्ने प्रगाढ प्रतिबद्धता र साहस विकसित गरेको छ । यो निर्वाचनले अमेरिकी राजनीतिमा विविधता र समावेशिताको महत्त्वलाई उजागर गरेको थियो, जहाँ उनी दोस्रो अश्वेत प्रतिनिधि र पहिलो दक्षिण एसियाली अमेरिकी प्रतिनिधि बनेकी थिइन् । उनको उपराष्ट्रपति पद प्राप्ति अमेरिकी इतिहासमा एक महत्त्वपूर्ण उपलब्धि हो । यदि नोभेम्बरमा उनी निर्वाचित भइन् भने अमेरिकाको पहिलो अश्वेत महिला राष्ट्रपति बन्नेछिन् । २०२० मा भएको उनको ऐतिहासिक जितले अमेरिकी राजनीतिमा नयाँ अध्यायको सुरुवात गरेको थियो । वास्तवमा १९६० को दशकमा भारतबाट अमेरिकामा आएका भारतीय मूलका नागरिकले प्राविधिक (आईटी, मेडिकल), बिजनेस, राजनीति र शिक्षा जस्ता अहम् क्षेत्रमा आफ्नो योगदान दिएका छन् । जसमा सिलिकन भ्यालीमा उनीहरूको प्रतिनिधित्व ६ प्रतिशत छ भनिन्छ । यस क्षेत्रमा उनीहरू उच्च पदमा रहनुको कारण भारतमा प्राप्त उच्चस्तरीय शिक्षा र प्रशिक्षण हुँदो हो । वर्तमान अवस्थामा अमेरिकामा रहने भारतीय मूलका नागरिकको संख्या झन्डै ४० लाख छ भनिन्छ । नोभेम्बरमा यदि ह्यारिसले चुनाव जितिन् भने अमेरिकी राजनीतिमा भारतीय मूलका नागरिकले विशेष गर्व र नयाँ पहिचानको आशा गर्न सक्छन् । संयुक्त राज्य अमेरिकामा महिला र अफ्रिकी अमेरिकीहरूको मताधिकार प्राप्तिको यात्रा धेरै चुनौतीपूर्ण थियो । १९२० मा महिलालाई राष्ट्रियस्तरमा मताधिकार मिलेको थियो, तापनि यसले विभिन्न जातिका महिलाको मतदान अधिकार सुनिश्चित गरेन । १९६५ को मतदान अधिकार ऐनले भेदभावपूर्ण अभ्यासलाई अवैध घोषित गरी अफ्रिकी, अमेरिकी महिलाको मताधिकार सुनिश्चित गर्‍यो । यो लडाइँ नागरिक अधिकार आन्दोलनको महत्त्वपूर्ण चरण थियो र यसले लोकतन्त्रमा सहभागिताको अधिकारलाई बलियो बनायो । यसरी हेर्दा, १९६५ अथवा ह्यारिस जन्मेको अर्को साल अश्वेत महिलाले अनेकौं बाधा र अड्चन पार गर्दै बल्ल भोट हाल्न सफल भएका थिए । अहिले, राष्ट्रपतिका रूपमा ह्यारिसले चुनावमा भाग लिँदा यो आफैंमा एउटा परिवर्तनशील समाजको द्योतक बनेको छ । 