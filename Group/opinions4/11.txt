कलंकी-बसुन्धरा : धूलो र हिलोको यात्रा कहिलेसम्म ?



काठमाडौंको कलंकीदेखि बसुन्धरासम्मको ८.२ किलोमिटर सडक खण्डको नियति हो– घाम लागे धूलो, पानी परे हिलो । ६ वर्षअघि दोस्रो खण्डको चक्रपथ विस्तारको तयारी अघि बढेपछि यस क्षेत्रका बासिन्दा वा यात्रुले धूलो र हिलोसँग दैनिकी बिताउनुपरेको छ । सडक जाम ‘निर्विकल्प’ छँदै छ । यसबाट उनीहरूलाई थपिएको हैरानी, स्वास्थ्यमा पारेको असर र समयको नोक्सानी बेहिसाब छ । व्यक्तिगत र व्यावसायिक दैनिकी नै बिथोलिएको छ । तथ्यांक उपलब्ध नहुने भएर मात्रै हो, हुन्थ्यो भने यसबाट व्यक्तिको सिर्जनशील क्षमता र उत्पादकत्वमा आएको ह्रासको विवरण अवश्य पनि दिक्कलाग्दो नै देखिने थियो । यस्तो सडकमा उभिएर जो–कोहीले पनि निर्माणसँग सम्बन्धित पक्षप्रति सकारात्मक प्रतिक्रिया दिन कठिन हुन्छ । बरु आक्रोश प्रस्फुटन हुन्छ । अहिले त्यस सडक खण्डमा यात्रा गर्ने यात्रु वा त्यस वरपर बस्ने बासिन्दा त्यस्तै मनस्थितिमा छन् ।
 १२ वर्षदेखि चक्रपथ विस्तारको काम जारी छ । २०६९ पुसमा चक्रपथको पहिलो खण्ड (कोटेश्वर–कलंकी) को विस्तार गर्न नेपाल र चीनबीच सम्झौता भएको थियो । त्यसै वर्ष चैतदेखि त्यस सडक खण्डको विस्तारको काम सुरु भएको थियो । १०.३९ किलोमिटरको पहिलो सडक खण्ड विस्तारका लागि चीनलाई ६ वर्ष लाग्यो । यसका लागि उसलाई डेढ वर्ष म्याद पनि थपिएको थियो । पहिलो खण्ड सकिएलगत्तै दोस्रो खण्ड (कलंकी–धोबीखोला) को काम सुरु हुनुपर्ने थियो । यस खण्ड विस्तारका लागि नेपाल र चीनबीच २०७४ माघमै सम्झौता भइसकेको थियो । तर ११.६ किलोमिटरको यस सडक खण्डमा पर्ने महाराजगन्जको नारायणगोपाल चोकदेखि चाबहिलको धोबीखोलासम्मको ‘साइट क्लियरेन्स’ हुन सकेन । त्यसैले अहिले कलंकीदेखि बसुन्धरासम्मको ८.२ किलोमिटर सडकमात्रै विस्तार हुने तय भएको छ । अलगअलग खण्ड भए पनि समय र दूरीलाई एकीकृत गरेर विश्लेषण गर्ने हो भने, १२ वर्षमा जम्मा १० किलोमिटर सडकको विस्तार कार्य पूरा भएको छ । देशको राजधानीको सडक, जहाँ दैनिक हजारौं यात्रु हतारोमै ओहोरदोहोर गर्नुपर्छ, त्यस्तो ठाउँमा दशकसम्म मानिसहरू धूलोमा निसासिनुपरेको छ । हिलोमा खुट्टा गाडिएर अल्झिनु/चिप्लिनुपरेको छ । जहाँसुकैको सडक विस्तारका क्रममा स्वाभाविक रूपमा केही उल्झन र अप्ठ्यारा सिर्जना हुन्छन् । तर, चक्रपथ विस्तारका क्रममा जनतामाथि थोपरिएको कहर स्वाभाविक होइन, पूरापूर जनतालाई गरिएको हेपाइ हो । दशकभन्दा बढी समयसम्म राजधानीको एउटा सडक विस्तारको अन्योलले चर्चा पाइरहनु लज्जास्पद पनि हो । यही सडक विस्तारलाई आँखीझ्यालका रूपमा प्रयोग गरेर हाम्रो विकासका समग्र दृश्य पहिल्याउन सकिन्छ । नेपाली शासकले सबैभन्दा धेरै त्यस्तो दृश्य हेर्न र आफूहरूले गर्ने विकास र समृद्धिको भाषणको यथार्थ पहिल्याउन जरुरी छ । चीन सरकारको अनुदान सहयोगमा विस्तार हुने यस सडक खण्ड विस्तारका लागि २०७४ माघमै नेपाल र चीनबीच ‘जीटूजी’ सम्झौता भएको थियो । तर यसबीचमा नेपाल सरकार र चीनले पालैपालो ढिलाइ गर्दा काममा गतिरोध आयो । नेपाली पक्षले सुरुवातमा ‘साइट क्लियरेन्स’ लगायतका पूर्वतयारीको काम पूरा गर्नै ढिलाइ गर्‍यो । त्यसपछि कोभिड सुरु भयो । पूर्वतयारी र कोभिड सकिए पनि चीनले कामलाई प्राथमिकता दिएन । परिणामतः सम्झौता भएको साढे ६ वर्षभन्दा लामो अवधिसम्म डीपीआरसमेत बनेको छैन । गत भदौ ६ गते दुई सरकारका प्रतिनिधिबीच सडक विस्तारमा सहयोग गर्नेसम्बन्धी पत्रमा हस्ताक्षर भयो । अब बल्ल निर्माणको प्रक्रिया सुरु हुने सम्भावना बढेको छ । अब ६ महिनामा डीपीआर तयार हुने र त्यसपछि ठेक्का प्रक्रिया अघि बढ्ने नेपाली पक्षको भनाइ छ । त्यसैले अझै करिब एक वर्षपछि मात्रै विस्तार कार्य सुरु हुने देखिन्छ । यतिञ्जेल भएको ढिलाइ र त्यसबाट सिर्जित हैरानीको ‘प्रायश्चित’ का लागि पनि सुरु दिनबाटै सडक विस्तार कार्यलाई तीव्रता दिइनुपर्छ । अन्यत्रका कैयौं सडक जस्तै थप भत्काउने र वर्षौंसम्म निर्माण सम्पन्न नभएर म्याद थपिरहनुपर्ने प्रवृत्ति यहाँ पुनरावृत्त नहोस् भन्नेमा सबै पक्ष सजग हुनुपर्छ । निगरानी बढाउनुपर्छ । आवश्यक परे कूटनीतिक पहल पनि गर्नुपर्छ । नेपाली पक्षले सडक विस्तारको काम छिटो पूरा होस् भन्ने अभिप्रायका साथ प्रशासनिक सहजीकरण गरिदिनुपर्छ । चीनले पनि आफ्ना कम्पनी जोडिएका कैयौं निर्माण परियोजनामा हुने गरेको ढिलाइको छवि मेट्न पनि यसमा संवेदनशील हुनुपर्छ । चक्रपथकै पहिलो खण्ड विस्तारमा ढिलाइ हुँदा खेप्नुपरेको आलोचनालाई शिक्षाका रूपमा ग्रहण गर्नुपर्छ । 