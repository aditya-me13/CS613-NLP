नेपाली राजनीतिको अबको गन्तव्य



अहिले हामी संक्रमणको अर्को नयाँ दौरबाट छिट्छिटो गुज्रिइरहेका छौं । लोकतान्त्रिक गणतन्त्रको अर्को उपचरणको संक्रमण भनेपनि हुन्छ । संक्रमणको प्रक्रियाले विश्राम लिनुअघि नानाभाँतीका यस्ता उपचरण हुन्छन् नै । यसमा माथिल्लो नेतृत्व नेतृत्वदायी तहबाट पन्छिदै छ र तिनको ठाउँमा नयाँले भर्दैछन् । त्यसको निम्ति अब धेरै कुर्नु नपर्ने छाँट देखिँदैछ । राम्रो पनि हुन्छ,सुरक्षित अवतरण गर्नु । नेकपा(एमाले) अध्यक्ष केपी ओलीले त सरकारको लगाम यसउता न समात्ने भनेर सार्वजनिक रुपमै उद्घोष गरीसकेका छन् । संभवत: पार्टी नेतृत्वको लगाम पनि छाड्नु होला । नेपाली कांग्रेसका सभापति शेरबहादुर देउवा, नेकपा माओवादी केन्द्रका अध्यक्ष पुष्पकमल दाहाल र नेकपा (एकीकृत समाजावादी)का अध्यक्ष माधव नेपालले पनि विचरण गर्ने राजमार्ग यहि हो ।
 एकैचोटि जस्तो मूलधारका सबै जसो नेताहरुको यो आसन्न बहिर्गमन दुर्लभ संयोग जस्तो लागेपनि भित्रभित्रै निर्माण भएको परिस्थितिको दबाब पनि हो । एक त उहाँहरुको उमेर र स्वास्थ्यले सक्रिय नेतृत्वको निम्ति समर्थन गर्दैन । अर्को उहाँहरुले नेतृत्वको निम्ति पर्याप्त समय लिईसक्नु भएको छ । पुरानो शासनसँगको अन्तर्विरोधमा उहाँहरु राजनीतिमा सक्रिय रहनुभयो र लोकतान्त्रिक संक्रमणकालको झन्डै दुईदशक नेतृत्व सम्हाल्नु भयो । त्यो कालखण्ड निर्माण र विकासको यो नयाँ संक्रमणकालमा नेतृत्वको ढाँचा र गुणवत्तामा तात्विक भिन्नता आउनु र आर्थिक सामाजिक विकासको ढाँचा र प्राथमिकतामा आमूल सुधार गर्नुपर्ने परिस्थितिको माग छ । भनी रहनु परोईन, अहिले जनतामा असन्तुष्टि रहेको सत्य हो, कुण्ठा होईन । परिवर्तन/विकास/सुधार सोचेजस्तो ह्वात्तै गर्न न सकिनेमा जनता अबुझ रहेका पनि होइनन् किनभने हाम्रो सामर्थ्यका सीमा उनीहरु पनि बुझ्दछन् । तर आफ्नो बुताभित्र भएको जत्तिपनि उपलब्धी हुन सकेन, गर्नुपर्नेहरु यस विषयमा उदासिन रहे या आफ्नो धून अर्कैतिर रहेको हुँदा त्यसलाई प्राथमिकतामा राख्न सकेनन् ।
 भुईं तहका मानिसहरु आफूलाई हस्तक्षेपको घेराभन्दा बाहिर ठान्ने र आजित भएर पलायन हुने । त्यसो भएपछि हाम्रो हालत के होला ? जनतामा असन्तुष्टिको जड यो हो । मरेको घोडालाई चाबुक हिर्काएर दौडाउन खोज्नुहुन्न । बरु किन यस्तो भयो र यस 'दुःखको निरोध' के हो ? यो खोट्याउनु जरूरी छ । जनतालाई सार्वभौमसत्तासम्पन्न मानेर संविधानसभा जस्तो लोकतान्त्रिक अभ्यासबाट 'सङ्घीय लोकतान्त्रिक गणतन्त्रात्मक शासन व्यवस्था' स्थापित गरिएको पनि हो । प्रणाली लोकतान्त्रिक हुँदाहुँदै पनि किन अपेक्षित उपलब्धी हासिल हुन सकेन ? प्रतिगमनका शक्तिहरुले भनेको जस्तो उक्त शासन व्यस्थाको दोष हो ? उनीहरुले लुकाएको ढुंङ्ग्रो बुझ्न सकिन्छ । तर व्यवस्थाको आंगिक संरचनामा कमी रहेकै हुन् । विकसित दुनियाँ, द्रुत रफ्तारका उदीयमान छिमेकी र आफ्नो भने 'अल्प विकसित मुलुक'को औकातका सामुन्ने हामीले उपयुक्त फारुतिनो संरचना बनाउनु पर्नेमा हामी महंगा, भीमकाय भड्किला र तलबी संरचना बनाउन पुग्यौं- मानौं लोकतन्त्रको मानक नै यहि हो । दुई सदनात्मक व्यवस्था हामीलाई किन चाहियो, यति ठूलो प्रतिनिधिसभा किन चाहियो ? यतिका प्रादेशिक संरचना किन चाहियो ? पञ्चायती शासनले त नभित्र्याएको तलबी, त्यति भारी स्थानीय तह किन चाहियो ? यो लोकतन्त्रललाई खँदिलो बनाउने उद्दात्त भावनाले हुँदै होइन । प्रतिनिधित्वको संरचनामा पनि हाम्रो सामूदायिक वर्गीय बनौटको उपस्थिति के कस्तो भईरहेको छ ? लोकतत्रलाई पूर्णता दिने हो भने हाम्रा सामाजिक विविधताका सारा शक्तिलाई लोकतान्त्रिक प्रक्रियाको मूलप्रवाहमा यथोचित सहभागी बनाउनु पनि हो । लोकतन्त्र र राष्ट्रियता दुवैलाई एकै चोटि खँदिलो बनाउनुभनेको एउटै ढुंगाले दुइटा चरा मार्नु जस्तो हो । यसको निम्ति कला र निष्ठा दुवै चाहिन्छ । यसमा कतै हामी विचलित भई रहेका त छैनौं ? ऐनामा हामीले हेर्नुपर्ने भएको छ । राष्ट्रिय सभा र सामानुपातिक प्रतिनिधित्वको व्यवस्थाको जसरी हुर्मत लिइएको छ, त्यतिकै प्रयोजनको निम्ति हो भने ती किन चाहियो ? यस्ता विसंगत संरचना कसरी बन्न पुगे ? यो दुई कारणले हुन सक्छ : १. लोकतान्त्रिक हुने र समर्थन खोज्ने नाउँमा आफ्नो आवश्यकता र यथार्थलाई टेकेर भन्दा अरुको नक्कल गर्नमा हौसिएर संरचना निर्माण गर्यौं । २. जनतालाई विचार, कार्यक्रम र कार्यसम्पादनबाट होइन सत्ताको बल्छीमा चारो हालेर अल्झाउने रणनीतिक प्रयोजनको निम्ति बनायौं । किन ? किनभने : क). दलीय प्रतिद्वन्दितालाई आफ्नो पक्षमा पार्ने रणनीतिक हतियारको रुपमा प्रयोग गर्न सकिन्छ भन्ठानेर । त्यस्तो संरचनामा कार्यकतालाई फुली बाढ्ने फराकिलो आधार प्राप्त हुन्छ । ख). दलभित्र केन्द्रीकृत सत्तालाई मजबुत बनाउन रणनीतिक हतियारको रुपमा प्रयोग गर्न सकिन्छ । यस्ता संरचनाले निर्णय प्रक्रियालाई फराकिलो र लोकतान्त्रिक होइन, संकुचित र केन्द्रीकृत गर्छन् । ग)यस्ता संरचनामा 'एक्टर'हरुलाई संस्थामा होइन छाँया संरचनामा बसेर निर्णय सिन्धु कोर्न सजिलो भावभूमि तयार हुन्छ । अक्सर गरेर पराईलाई आफ्ना हित साँध्न खुँदो पल्टिन्छ । यी सबको योगफल चाहिँ के हो भने तिनले दल बनाउने होइन, बन्दै गरेको दललाई पनि पन्थ संरचनामा (कल्ट स्ट्रक्चर)मा रुपान्तर गर्दछन् । यसरी संरचना र संस्थाको प्रारुप तर्जुमा गर्दै राष्ट्रको अपेक्षा र संकल्पमा संगति राख्न सकिएन । 'स्वच्छ शासन'को आधार त्यहिँ भत्किएको हो । हुँदा-हुँदा राष्ट्रमा यस्तो राजनीतिक, संस्कार हुर्कियो । १. सत्ताको केन्द्रीयकरण : समालोचनात्मक चेत भएको शक्तिको निर्माण वा प्रवर्द्धन गरेर होइन आफूमा सम्पूर्ण समर्पण भएका अनुचरलाई जुठोपुरो चटाएरै सुरक्षित हुन खोज्ने सत्ता । यस्ता संरचनामा नेतृत्व निर्बन्ध हुन्छ । तिनको वाणी र व्यवहारमा तिनको आफ्नै संस्था, सामाजिक मिसन देखिने, बोलिने र सुनिने हुँदैन र कतिपय अवसरमा त नेताहरुको जुहारीमा सामान्य मर्यादाको अनुपालन पनि हुँदैन । २. अन्धभक्त अनुचर : सत्ताको खुसामद गर्ने र आफ्नो दुनो सोझ्याउने अनुचर । यस्तोमा नेतृत्व जगत्‌गुरू हुने र अनुचर झिल्के न भए के हुन्छ ? आफैंभित्र यस्ता मूल्यमा वशिभूत शक्तिमा राष्ट्रको सपना र संकल्प, त्यसलाई मूर्तरुप दिने अठोट र निष्ठा कति हुँदो हो ? यसरी दल विशेष हुँदै राष्ट्रमा सञ्चार हुन पुगेको अन्तर्विरोध यो पनि हो । हाम्रो यस दुर्मतिले यसै दु:ख त पाईएकै छ । त्यसलाई पर्गेलेर बसेका शक्तिले आफ्नो स्वार्थको घाउमा चुक दलेर पनि हामीले दु:ख पाएका छौं । यतिका दिनसम्मका अनुभवले बताउँछन्, नेतृत्व विशेषका दोषलाई औंल्याएर गरिएका छुट्टै प्रयासले पनि कुनै आसलाग्दो सकरात्मक परिणाम दिन सकेनन् - बोतल नयाँ, रक्सी काटीकुटी पुरानै । दु:खका कारणको सटिक विश्लेषण र समीक्षा नगरी हचुवाको भरमा फर्माइने उपचार अनुपचार जत्तिकै आत्घाती हुन सक्छ, भएका छन् । हामी कहाँ संस्थापनइतर रहेर परिवर्तनको निम्ति गरिएका पछिल्ला प्रयासमा, 'झापाली' र प्रारम्भिक माओवादीले आशा जगाएकै हुन्- बाटो र तरिकामा विरोध र भिन्नता राख्दा राख्दै तिनको स्परिट र इमानलाई विपक्षी समेतले सम्मान गरेका हुन् । पछि गएर तिनैमा पनि विचलन आएकै हो । राम्रो पक्ष सिक्ने र विचलन आउन नदिने कसरी ? नीतिगत, संरचनात्मक नियन्त्रणका उपचार के ? अहिले हाम्रो सामाजिक सञ्जाल आक्रोश र छट्पटीमा लत्पतिएको छ, मानौं हामी 'आक्रोसको युग'मा जिईरहेका छौं । थोरै प्रायोजित होला तर सबै नै तिनको करामत भन्नु जायज हुँदैन । सत्ताको लुछाचुँडिमा राजनीतिक अस्थिरता आएकै हो । त्यसलाई साध्य बनाए पछि हुने त विचार र चरित्रको विनिर्माण न हो जो आजको हाम्रो कटु यथार्थ हो । यसबाट पिण्ड छुट्याउने नाममा राजतन्त्रमा फर्किने या सन्तुलन र नियन्त्रणका भरपर्दा आधार र संस्कृति नै नभएको वर्तमान अवस्थामा प्रत्यक्ष निर्वाचित कार्यकारी प्रमुख जस्तो अर्को झन केन्द्रिकृत ढाँचा फर्माइस गर्नु भनेको अर्को अति हो र अतिले खती गर्छ । आजका चुनौती सामना गर्न सामूहिक संज्ञान र बुद्धिमत्ताको संस्थागत अधिकतम प्रयोग गर्ने सामूहिक नेतृत्वको विकल्प छैन । यसबीचको अभ्यास त झन्डैजसो पन्थ संरचनाको जस्तै भयो । करिश्मामा चल्ने केन्द्रिकृत नेतृत्व नयाँ चुनौति सामना गर्न सक्दैनपनि । बीपीले पार्टी नेतृत्व 'त्रय नेतृत्व'मा हस्तान्तरण गर्ने बेलामा यो अप्ठ्यारोलाई बुझेरै गरेको हुनुपर्छ । अघिल्लो अभ्यास भनेको माथिबाट तल झर्ने अभ्यास हो । लोकतन्त्रले नेतृत्वलाई वारिस र निर्णय प्रक्रियालाई संस्थागत र जन उत्तरदायी बनाउन चाहन्छ । यसर्थ टाउकाले टेकेको हिजोको अभ्यासलाई खुट्टाले टेक्ने बनाउँनु नयाँ हाँक हो । नयाँहरुले पुरानोको उक्त सांस्कृतिक विरासतमा टेकेर होइन, बरु सुरुमै यस नयाँ संस्थागत संरचनालाई स्विकारेर मात्रै अपेक्षित नेतृत्व दिन सक्ने छन् । लोकतान्त्रिक ढाँचामा भविष्य देख्नेहरुको निम्ति त्यसले मात्रै तदर्थवाद, अस्थिरता, 'कुशासन', बेसुरको प्रतिद्वन्द्विता, बेतालको मेलमिलाप र नेतृत्व प्रणालीको सामाजिक असन्तुलनलाई सम्बोधन गर्दै समृद्धी र विकासको राष्ट्रिय सपना साकार गर्न सक्ने छ । त्यसले मात्रै लोकतन्त्र समाजवाद र राष्ट्रिय हितको जगेर्ना गर्नसक्छ । त्यसले मात्रै अन्तर्राष्ट्रिय-राष्ट्रिय समुदायबीच नेपाललाई शान्तिकामी, असंलग्न र तटस्थ तथा आफ्ना छिमेकी तथा मित्र राष्ट्रहरुबीच एक असल, जिम्मेवार र शालिन राष्ट्रको छवि प्रतिस्थापित गर्न सक्नेछ । त्यसले मात्रै राजनीतिलाई लिकमा दोहोर्‍याउने छ । यी यस्ता विषय हुन् जसका बारेमा ठण्डा दिमागले, कम्तिमा समधर्मी सुधारका पक्षपातीहरुले, सामूहिक छलफल चलाउनु, निष्कर्ष निकाल्नु, अझ ऐतिहासिक विकासक्रममा भएका सकरात्मक नकरात्मक अनुभवको आत्मसमीक्षा गर्नु र नयाँ परिस्थितिले मागेको नयाँ विषय जोड्नु जरुरी छ । यो काम भएकै संरचनाभित्र वा त्योभन्दा बाहिर रहेर खोजिने उपचार दुवैमा काम लाग्छ । 