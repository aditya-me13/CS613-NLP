बीपीलाई किन सम्झिने ?



विभिन्न कालखण्डमा विभिन्न राजनेताले यो देश सम्हालेका छन् । २००७ सालको राणाविरोधी क्रान्तियता छिटपुटसहित दर्जनौं अन्य आन्दोलन र विद्रोह देशले भोग्यो । यति छोटो समयसीमाभित्र यति धेरै आन्दोलन विश्वमानचित्रका अन्य कुनै मुलुकमा भएको छैन होला । यो तरिकाले हेर्दा नेपाल कुनै ठूलो जातीय वा धार्मिक युद्धमा फसिसक्नुपर्ने थियो । तद्अनुरूप विदेशी चलखेल र हस्तक्षेप नभएको पनि होइन । यही कालखण्डमा सिक्किमको विलय भयो । तर, पनि नेपाल सम्हालियो किन ? यो प्रश्नले नयाँ पुस्तालाई लखेट्नुपर्ने हो । लड्ने र सम्हाल्ने कुरामा आज समाजले खलनायक मानिरहेका नेताहरूले निपुणता देखाएकै हुन् । किनकि तिनमा समर्पण थियो । लड्न र सम्हाल्न समर्पण भए पुग्थ्यो । तर, निर्माण गर्न अतिरिक्त क्षमता चाहिन्थ्यो । अग्रगामी सोच र चिन्तन आवश्यक थियो । जसको अभाव नेतृत्व गर्नेहरूमा देखियो । हो, देशको राजनीति यहींनेर चुकेको छ । परिस्थिति सम्हाल्ने सन्दर्भमा माओवादी युद्धका दृश्य सम्झिए पुग्छ । विश्वमानचित्रमा युद्धरत केही देशका कहानी पढे पुग्छ । हाइटी, सिरिया, सोमालिया, युक्रेन, सुडान आदि ।
 विश्वेश्वरप्रसाद कोइरालाको कालखण्डमा पनि राष्ट्रिय र अन्तर्राष्ट्रिय परिवेशमा भयानक घटना भएका थिए । दर्जनौं कठिनाइका बीच बीपीले परिस्थितिलाई सम्हाल्नुभयो । डेढ वर्षको छोटो प्रधानमन्त्री कार्यकालमा जनहितका दर्जनौं काम गर्नुभयो । तीमध्ये सरकारविरोधी गतिविधि र मोर्चाबन्दीका बावजुद बिर्ता उन्मूलन भयो । आफ्नै तलब कटौतीका साथै राज्य रजौटा उन्मूलन, भूमिसुधार कार्यक्रम, वनको राष्ट्रियकरण गरियो । कर निर्धारण, नेपाली मुद्राको प्रचलन, त्रिभुवन विश्वविद्यालयको स्थापना, औद्योगिक विकास निगमको स्थापना भयो । पूर्वपश्चिम राजमार्गको सर्वेक्षण, विभिन्न स्थानलाई जोड्ने राजमार्गको प्रारम्भ, सिँचाइ र विद्युत्तर्फ कार्य प्रारम्भसँगै अन्तर्राष्ट्रिय सम्बन्धको विस्तारलगायतका महत्त्वपूर्ण काम भए । उहाँले समयलाई चिन्नुभयो । पुस्तान्तरणलाई बुझ्नुभयो । समावेशीकरणलाई उपयोग गर्नुभयो । पार्टीमाथि चिन्ता र देशका लागि चिन्तन गर्नुभयो । वर्तमान नेताले बिग्रेको र आफैंले बिगारेको त सम्हाले तर नयाँ जग हाल्न सकेनन् । बरु बीपीको सपनाको समावेशीकरणलाई ‘श्रीमतीकरण’ गरिएको छ । पुस्तान्तरणको ठाउँ पुरातनले लिएको छ । नयाँ पुस्ता र आउने दिनका लागि न कुनै ठोस योजना छ, न त कुनै कार्यनीति नै । ठीक उल्टो योजना र कार्यनीति ल्याउन खोज्ने नेताहरू प्रायः सबै पार्टीमा भित्तासम्म पुर्‍याइएका छन् । त्यसैलाई राजनीतिक सफलताको मापक मान्नेहरूको पार्टीभित्र हालीमुहाली चलिरहेको छ । त्यही झुन्ड, गिरोह, चाकरी र चाप्लुसीवालाहरूको दबदबा कायम रहे कसरी बस्छ नयाँ जग ? देशका लागि चिन्ता र चिन्तनसँगै प्रतिकूल समयका बाबजुद समयको वेग बुझ्ने ‘बीपी’ एकातिर छन् भने सबै कुरा अनुकूल रहँदाधरी समयको वेग नबुझ्ने नेताहरू अर्कोतिर । यो बीचको ठूलो अन्तरले बीपी जस्तै चिन्तनशील नेताको अभाव देशलाई खड्किएको छ । काल्पनिक कुरा नै सही, बीपी जीवित भएको भए समयको वेग बुझेर अब देशको पुस्तौंपुस्तालाई रनभुल्ल पारेको अस्पष्ट समाजवाद हैन, प्रगतिशील सामाजिक लोकतन्त्रमा जानुपर्छ भन्नुहुन्थ्यो होला । परराष्ट्र नीति र बीपी बीपी कुनै पार्टी विशेषको नेता नभई राष्ट्रको राजनेता हुनुहुन्थ्यो । त्यसैले त नेपालको प्रथम जननिर्वाचित प्रधानमन्त्री, राजनीतिज्ञ, लेखक, चिन्तकलगायत अन्य थुप्रै भूमिकाको स्वरूपमा उहाँलाई विश्वले चिन्यो । सरकारमा रहँदा होस् वा बाहिर बस्दा, आफ्नो जीवनकालमा अन्तर्राष्ट्रिय सम्बन्ध, कूटनीति र दौत्य सम्बन्ध स्थापनाका सवालमा उहाँ निकै तेज रहनुभयो । जुन समय दक्षिण एसियाका कुनै पनि देशले इजरायललाई मान्यता दिएका थिएनन् । त्यही समय उहाँ इजरायलको पक्षमा उभिनुभयो । नेपाल इजरायललाई मान्यता दिने पहिलो दक्षिण एसियाली मुलुक बन्यो । परिणामस्वरूप सन् १९६० जुन १ का दिन नेपाल र इजरायलबीच दौत्य सम्बन्ध कायम भयो । विभिन्न दबाब र अन्तर्राष्ट्रिय चलखेलका बावजुद बीपीले यो जोखिम उठाउनुभएको थियो । जसको स्पष्ट सन्देश थियो कि नेपाल एक सार्वभौम मुलुक हो । यसको आफ्नै परराष्ट्र नीति छ । निर्णय गर्न स्वतन्त्र छ । अग्लो कदका बीपी सन् १९६० मा संयुक्त राष्ट्रसंघको साधारणसभाको १५ औं सेसनमा उभिनुभयो र चीनलाई संयुक्त राष्ट्रसंघको स्थायी सदस्यका रूपमा मान्यता दिने सवालमा नेपालको समर्थन जनाउनुभयो । नेपालको पहिलो प्रधानमन्त्री जसले सगरमाथा नेपालकै हो भनी माओत्सेतुङका अगाडि दसीप्रमाण राख्नुभयो । सगरमाथामाथिको चिनियाँ दाबी र चासोलाई अन्त्य गराउनुभयो । पाकिस्तानसँग पनि बीपीकै अग्रसरतामा सन् साठीकै दशकमा कूटनैतिक दौत्य सम्बन्ध कायम भयो । स्थापनाकालदेखि नै पाकिस्तान र भारत एकअर्कालाई दुस्मन राष्ट्रका रूपमा व्यवहार गर्दै आइरहेका छन् । जुन बेला सार्कको स्थापना पनि भइसकेको थिएन । अर्कोतिर चीन र भारतको सम्बन्ध पनि निकै चिसो थियो । त्यो परिस्थितिमा बीपीको कदमले दिल्ली नहल्लिने कुरै भएन । खुला सिमाना, सांस्कृतिक समानता, जनस्तरको सम्बन्ध र सामरिक महत्त्व बोकेको भारतका तर्फबाट बीपीमाथि कति दबाब थियो होला ? संयुक्त राष्ट्रसंघको १५ औं साधारणसभामा फ्रान्सबाट अल्जेरिया स्वतन्त्र हुनुपर्ने धारणा बीपीले राख्नुभयो । नभन्दै सन् १९६२ जुलाईमा अल्जेरियाले स्वतन्त्रता पायो । मंगोलियाले संयुक्त राष्ट्रसंघको सदस्यता पाएको थिएन । बीपीले मंगोलियाको पक्षमा बोलिरहनुभयो । पछि २७ अक्टोबर १९६१ मा उसले पनि सदस्यता पायो । बीपी कालमा भारतसँगको सम्बन्ध भने सुमधुर र तनावपूर्ण दुवै हाराहारीकै अवस्थामा रह्यो । केवल डेढ वर्षको शासनकालमा एकातिर बीपी नेपाल जस्तै तुलनात्मक रूपमा साना शक्ति राष्ट्रको पक्षमा अन्तर्राष्ट्रिय फोरममा लड्नुभयो भने अर्कोतिर आफ्नो मुलुकको पक्षमा चट्टानी अडान लिनुभयो । बीपीका चट्टानी अडान अधिकांश तवरमा भारतसँग जोडिएका हुन्थे । खुला सिमाना भएको र तीन दिशाबाट घेरेको सबैभन्दा निकटको छिमेकी राष्ट्र भएकाले एक हदसम्म स्वाभाविक पनि थियो होला । तर २००७ सालमा बीपी गृहमन्त्री हुँदा तत्कालीन भारतीय राजदूत सीपीएन सिंहले चियागफका लागि बोलाएर ‘परराष्ट्र नीतिका सवालमा नेपालसँग यस्तो कुनै पनि नीति नरहेको’ कुरा घुमाउरो शब्दमा भनिदिए । त्यस पछाडि नेपालसँग आफ्नै परराष्ट्र नीति नहोस् भन्ने भारतीय चाहना चतुर युवा बीपीले नबुझ्ने कुरै भएन । पछि भारतसँगको सम्बन्धका सवालमा बीपीले स्पष्ट भन्नुभयो, ‘नेपाल र भारतको सम्बन्ध न्यायिक हुनुपर्छ । हामीलाई हाम्रो आन्तरिक मामिलामा भारतको हस्तक्षेप स्वीकार्य छैन । भारत–नेपाल विदेश नीति सम्यक हुनुपर्छ । यसबाहेक हाम्रो अर्को कुनै चाहना छैन । हामी भारत र भारतीय जनताका विरोधी होइनौं । तर परामर्शदाताको खोलमा नेपाल छिरेका संकीर्ण भारतीय अधिकारीको तुच्छ हस्तक्षेपका विरोधी हौं ।’ त्यही कालखण्डमा बीपीले काठमाडौंमा आयोजित विशाल आमसभालाई सम्बोधन गर्नुभयो । भारतीय अधिकारी तथा सैन्य मिसन नेपालबाट फिर्ता हुनुपर्ने कांग्रेस कार्यसमितिको पहिलो र ऐतिहासिक निर्णय सुनाउनुभयो । लगत्तै भारतीय सञ्चारमाध्यमहरू बीपी भारतविरोधी भएको भन्दै उहाँमाथि खनिन थाले । तर बीपी भारतमै छिरेर भारतीय जनतालाई सम्बोधन गर्नतिर लाग्नुभयो । भारतीय थाना कंग्रेसको कुन्तीमा आयोजित विशाल सभालाई सम्बोधन गर्दै उहाँले आफ्नो धारणा स्पष्ट राख्नुभयो । आक्रोशित भारतीय पत्रकारका सन्दर्भमा बीपीले भन्नुभयो, ‘उनीहरूको आक्रोश जायज छ । किनकि हामीले भारतीय सल्लाहकार र सैन्य मिसन फिर्ता हुनुपर्ने निर्णय सुनायौं । जुन नेपालको हितमा थियो । हामी हाम्रो पक्षमा अडिग रह्यौं । हरेक राष्ट्रभक्तको जिम्मेवारी आफ्नो देशको पक्षमा उभिनु हो । भारतीय पत्रकारहरूले पनि त्यही गरे त के बिराए ?’ तुलनात्मक रूपमा कमजोर देशलाई नेतृत्व दिनेहरूमा केवल आक्रोश मात्र हैन, परिस्थितिको व्यवस्थापन गर्न सक्ने कुशलता पनि चाहिन्छ । समकालीन नेतामध्ये तत्कालीन अवस्थामा बीपीमा त्यो कुशलता बढी पाइन्छ । त्यसैले त सन् १९५० पूर्वको विदेश नीति मुख्यतया दुई विशाल छिमेकीको बीचमा रहेको नेपाललाई कसरी जोगाउने भन्ने विषयमा केन्द्रित रहँदा र त्यसपछि देशलाई जोगाउँदै अन्य मुलुकसँगको दौत्य र कूटनैतिक सम्बन्धलाई विस्तार र विकास गर्ने बिन्दुसम्म बीपीले पुर्‍याउनुभयो । त्यसकारण विदेश नीतिमाथिको उहाँको अवधारणा र भूमिका वर्तमान नेपालका लागि उत्तिकै सान्दर्भिक छ । बीपी भगवान् हुनुहुन्नथ्यो । महामानव पनि उहाँ होइन । उहाँ असंख्य मानवीय कमजोरी भएको विलक्षण प्रतिभाको धनी, अग्रगामी सोच, चिन्तन र मानसले भरिपूर्ण जागरुक मानव हुनुहुन्थ्यो । महत्त्वपूर्ण समयमा उहाँमा वर्तमान नेपाली राजनीतिका मुख्य नेताहरूमा नभएको तर एउटा राजनेतामा हुनैपर्ने भौतिक, मानसिक र आध्यात्मिक तीनवटै उमेरको सन्तुलन देखिन्छ । भौतिक उमेरको कुरा गर्दा सात सालको क्रान्ति पछाडि देशको गृहमन्त्री हुँदासम्म करिब ३७ वर्ष र पछि आमनिर्वाचनबाट पार्टीलाई दुई तिहाइको बहुमतसम्म पुर्‍याएर प्रधानमन्त्री बन्दा ४५ वर्षको हुनुहुन्थ्यो । उहाँ निकै कष्टपूर्ण दिनमा निकै सन्तुलित रहनुभयो । आफैंलाई जेल कोच्ने राजाप्रति कुनै पनि किसिमको व्यक्तिगत पूर्वाग्रह नदेखिनुबाट उहाँको मानसिक उमेरको अवस्था सहजै अनुमान लगाउन सकिन्छ । जीवनको विभिन्न कालखण्ड जोड्दा निकै यथार्थपरक चिन्तकका रूपमा देखिनु हुने बीपीमा धार्मिकभन्दा योग, ध्यान, ज्ञान, विज्ञान र अध्यात्ममा बढी रुझान पाइन्छ । दुःखको क्षणलाई महसुस गर्दै उहाँ भन्नुहुन्छ, ‘सर्वे भवन्तु सुखिनः सर्वे सन्तु निरामया सर्वे भद्राणी पश्यन्तु ।’ 