सहकारीमा अपारदर्शी प्रवेशको संशय



सहकारीको अवधारणासँग सामूहिक स्वामित्व, आकांक्षा र आवश्यकता पूर्तिका लागि सामूहिक रूपमै प्रयत्न गर्ने सांगठनिक संरचना जस्ता विषयहरू जोडिन्छन् । त्यहाँ लोकतान्त्रिक पद्धतिद्वारा सामूहिक हितको वकालत हुन्छ । उत्तरदायित्व र पारदर्शिता हुन्छ । नेपालको संविधानमा राज्यको आर्थिक उद्देश्य पूर्तिका लागि सार्वजनिक र निजीका अतिरिक्त सहकारी क्षेत्रको सहभागिता तथा विकासको वकालत गरिएको छ । सहकारीको अवधारणा र संविधानको अपेक्षाले यस क्षेत्रको महत्त्व प्रस्ट पार्छ । तर, नेपालमा सञ्चालित सहकारीहरूले त्यही अवधारणा र अपेक्षाको बाटोबाटै सञ्चालन नभएका कारण संगीन प्रश्नहरू सामना गर्नुपरिरहेको छ । खासगरी ठूला सहरी क्षेत्रमा सञ्चालित कैयौं सहकारीहरूले विश्वव्यापी मूल्यमान्यता, सिद्धान्त र नेपाल सरकारका कानुन तथा नीतिहरूलाई उल्लंघन गरेको पाइएको छ । यसले सम्बन्धित सहकारी संकटबाट गुज्रिनुपरेको छ । साथसाथै, समग्र सहकारी क्षेत्रले नै अविश्वासको सामना गर्नुपरेको छ ।
 सहकारीको मूल उद्देश्य मुनाफा कमाउने होइन । सञ्चालकले व्यक्तिगत लाभका लागि रणनीति बनाउने, अपारदर्शी कार्यशैली अपनाउने, बचतकर्ताको रकम हालीमुहाली गर्ने र निषेधित क्षेत्रमा लगानी गर्ने जस्ता काम त गैरकानुनी नै भइहाले । तर आज कैयौं सहकारीहरू कानुनी जगमा टेकेर स्थापित भएका भए पनि कानुनद्वारा निषेधित कामकारबाहीमा मग्न भइरहेका छन् । जसकारण सर्वसाधारणको बचत हिनामिना र गैरकानुनी क्षेत्रमा लगानी भयावह छ । यस क्षेत्रमा स्थापित सञ्चालकहरू मात्र होइन, नवप्रवेशीको उद्देश्य पनि सन्देहास्पद देखिन्छ । त्यसको उदाहरण हो, राजबहादुर सिंहको सहकारी क्षेत्रमा प्रवेश । पूर्वराजा ज्ञानेन्द्र शाहका ज्वाइँसमेत रहेका सिंहले सुमेरु सहकारीको जिम्मा लिएका छन् । अनौठोचाहिँ के छ भने, सो सहकारीका चारवटा शाखा कार्यालयमा ३४ हजार ७ सय ७८ बचतकर्ताले बचत गरेको १० अर्ब ३४ करोड रुपैयाँको उल्लेखनीय अंश हिनामिना गरेर तत्कालीन अध्यक्ष भरत महर्जन परिवारसहित बेलायत पलायन भएका छन् । समग्रमा सो सहकारीको दायित्व ११ अर्ब ५९ करोड छ । तर सिंहले सम्पूर्ण दायित्वसमेत सकारेर सहकारीको जिम्मा लिएका छन् । टेलिकमलगायत कर्पोरेट उद्योगमा चासो राख्ने सिंह सुमेरु सहकारीमा सेयरधनीका रूपमा प्रवेश गरेका हुन् । त्यसको कार्यसमितिमा कुनै पद लिएका छैनन् । तर नयाँ कार्यसमितिमा उनको समूह छ । सिंहको समूह र पुरानो समितिबीच गत जेठ ९ मा भएको समझदारीअनुसार असार ३ मा सम्पन्न भएको २३ औं वार्षिक साधारणसभामार्फत सिंहनिकट वीरेन्द्र महर्जनको अध्यक्षतामा नयाँ कार्यसमिति गठन भएको छ । जेठ ९ को समझदारीमा उनले सेयरधनीका रूपमा मात्रै हस्ताक्षर गरेका छन् । पदीय भूमिकामा नदेखिए पनि यसको हर्ताकर्ता सिंह नै हुन् । सहकारी छानबिन विशेष समितिलाई दिएको बयानमा उनले व्यावसायिक भविष्य देखेरै आफू सहकारीमा आबद्ध भएको बताएका छन् । सुमेरु सहकारीमा उनको प्रवेशको दुई सम्भावना आकलन गरिएको छ । पहिलो, ११ अर्ब ५९ करोड दायित्व भए पनि उठाउनुपर्ने ४ अर्ब र अचल सम्पत्ति ११ अर्ब ५० करोड भएकाले ४ अर्बभन्दा बढी ‘मार्जिन’ हुने आकलन । दोस्रो, सुमेरु समूहअन्तर्गत सञ्चालनमा रहेको सुमेरु अस्पतालबाट मेडिकल कलेज चलाउने योजना । कम्पनीसरह मुनाफा लिने उद्देश्य राख्दा नै सहकारीहरू संकटमा पुगेका उदाहरण प्रशस्त छन् । त्यसैले सिंहको समूहले आगामी दिनमा सुमेरु सहकारीलाई कसरी सञ्चालन गर्छ, चासो र नियमनको विषय बन्नुपर्छ । सहकारीको नियमनका लागि ७५३ स्थानीय तह, सातवटा प्रदेश र संघमा सहकारी विभाग छन् । तर, कुनै पनि नियमनकारी निकायले प्रभावकारी नियमन गर्न सकेका छैनन् । बचतकर्ताबाट अनियन्त्रित रकम सहकारीमा जम्मा भइरहेका छन् । तर न बचतको निगरानी छ, न ऋणको । सामूहिकता र पारदर्शितामा चल्नुपर्ने सहकारी निश्चित परिवार र समूहको हालीमुहाली केन्द्रमा परिणत भएका छन् । बचतकर्ताले आफ्नै बचत फिर्ता नपाउने तर सञ्चालकहरूले अर्बौंअर्ब हिनामिना गर्ने, आफन्तका नामका कम्पनीमा पैसा खन्याउने, निजी सम्पत्ति जोड्ने काम भएका छन् । सहकारी डुब्ने तर सञ्चालक मालामाल हुने अनौठो प्रवृत्ति देखिएको छ । कानुनले निषेध गरे पनि सहकारीको पैसा कम्पनीमा लगानी गर्ने र बचतकर्ताको बचत जोखिममा धकेल्ने काम भइरहँदा पनि कुनै पनि नियामक निकायले आफ्नो दायित्वलाई न्याय गर्न सकेको देखिँदैन । यही कमजोरीलाई व्यक्तिगत लाभमा रूपान्तरण गर्ने ध्येय राख्नेहरूको प्रवेशले प्रोत्साहन पाइरहेको छ । सिंहको प्रवेशलाई पनि यसै सेरोफेरोमा केलाउन जरुरी छ । किनकि, ३४ हजारभन्दा बढी बचतकर्तासँग कुनै सरोकार नै नभएका सिंहले उनीहरूको उद्धार गर्ने सत्कर्म मात्रै गर्न खोजेका पक्कै होइनन् । अर्थतन्त्रको एउटा खम्बाका रूपमा रहेको सहकारीलाई बलियो गरी टेकाउन यसको बलियो नियमन आवश्यक छ । त्यसमार्फत सहकारीलाई सहकारीकै सिद्धान्तअनुसार चल्ने परिस्थिति बनाउनुपर्छ । यहाँ जम्मा हुने रकमदेखि त्यसको प्रवाहसम्मको नियमित निगरानी गरिनुपर्छ । त्यसका लागि कानुनमै सुधार गर्नुपर्नेछ भने पनि गरिनुपर्छ । जनताको बचत जोखिममा परिरहने, खराब नियतका सञ्चालकदेखि उनका परिवारसम्मले बचतको दुरुपयोग गरिरहने र व्यक्तिगत लाभका उद्देश्य राख्नेहरू यस क्षेत्रमा प्रवेशका लागि उत्प्रेरित भइरहने हो भने यो क्षेत्र जहिल्यै जोखिममा रहन्छ । संविधानको अपेक्षा पनि पूरा हुँदैन । 