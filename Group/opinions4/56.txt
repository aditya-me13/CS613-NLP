संघीयता र मुलुकको आर्थिक एकीकरण



संघीय राज्य प्रणाली अपनाउनुको एउटा प्रमुख उद्देश्य मुलुकको आर्थिक एकीकरण (इकोनोमिक इन्टग्रेसन) हो । यो भनाइ प्रथम दृष्टिमा विरोधाभासपूर्ण जस्तो देखिन सक्छ । यथार्थमा, मुलुकका राजनीतिक, प्रशासनिक र विधि निर्माण अधिकारलाई संघीयतामार्फत संघीय (केन्द्रीय), प्रादेशिक र स्थानीय तहहरूबीच बाँडफाँट एवम् निक्षेपित गरेर मुलुकभित्रको द्वन्द्वलाई व्यवस्थित गरिनुको एकल उद्देश्य राजनीतिक रूपले सार्वभौमसत्ता र आर्थिक रूपले मुलुकको सिंगो बजारलाई खण्डित हुन नदिनु हो । अझ, आर्थिक एकीकरणको अवधारणा सार्वभौम मुलुकहरूको सीमाभन्दा धेरै फराकिलो हुन सक्दा त्यहाँका नागरिक र मुलुकहरूको आर्थिक हितको आधुनिकीकरणलाई सघाउने मान्यता स्थापित छ । यही कारण क्षेत्रीय आर्थिक एकीकरणका प्रयासहरू भएका छन् । युरोपियन युनियनका रूपमा यसको निकै सफल प्रयोग भइरहेको मानिन्छ । निक्षेपित अधिकार, एकीकृत बजार नेपालको संविधानले यो अखण्डित राष्ट्रिय बजारको सिद्धान्तलाई अंगीकार गरेको छ । संविधानको धारा २३६ मा व्यवस्था भएको ‘अन्तरप्रदेश व्यापार’ सम्बन्धी प्रावधानअनुसार ‘यस संविधानमा अन्यत्र जुनसुकै कुरा लेखिएको भए तापनि एक प्रदेश वा स्थानीय तहबाट अर्को प्रदेश वा स्थानीय तहको क्षेत्रमा हुने वस्तुको ढुवानी वा सेवाको विस्तार वा कुनै प्रदेश वा स्थानीय तहको क्षेत्रमा हुने वस्तुको ढुवानी वा सेवाको विस्तारमा कुनै किसिमको बाधा अवरोध गर्न वा कुनै कर, शुल्क, दस्तुर वा महसुल लगाउन वा त्यस्तो सेवा वा वस्तुको ढुवानी वा विस्तारमा कुनै किसिमको भेदभाव गर्न पाइने छैन ।’ तर, संविधनका यस्ता कागजी व्यवस्थाले मात्रै वास्तविक अभ्यासमा मुलुकको आर्थिक एकीकरणलाई सघाउन सकेको छैन । कुल गार्हस्थ्य उत्पादनमा अझै पनि वाग्मती प्रदेशकै फराकिलो बाहुल्य (३७ प्रतिशत) छ । त्यसपछि, कोशी प्रदेशको आधाभन्दा कम (१६ प्रतिशत), लुम्बिनीको १४, मधेशको ९, सुदूरपश्चिमको ७ र कर्णालीको केवल ४ प्रतिशत मात्र योगदान राष्ट्रिय अर्थतन्त्रमा छ । त्यस्तै, प्रतिव्यक्ति कुल गार्हस्थ्य उत्पादन नेपालको औसत १ हजार ४ सय ३४ अमेरिकी डलर पुग्दा वाग्मतीको २ हजार ४ सय ८४ डलर छ भने मधेशको जम्मा ८ सय ९२ र कर्णालीको १ हजार ६६ डलर मात्र छ । राजस्व र खर्चको प्रवृत्ति पनि उस्तै असमान छ । वाग्मती प्रदेशमा मुलुकको ५५ प्रतिशत राजस्व संकलन त हुन्छ तर यही प्रदेशले नै मुलुकको सम्पूर्ण खर्चको ६० प्रतिशतभन्दा बढी खर्च गर्छ । सामाजिक विकास, स्वास्थ्य, शिक्षा, पूर्वाधार, वित्तीय सेवालगायत पहुँचका तथ्यांकहरू पनि यस्तै असमान छन् । यसको सिधा अर्थ हो, आर्थिक उपादेयता र उन्नतिका दृष्टिले संघीय प्रणाली स्थापनाको औचित्य पुष्टि हुन सकेको छैन । जबसम्म संघीय प्रणाली नै आर्थिक रूपान्तरणको प्रमुख उपकरण बन्दैन र बनाइँदैन, तबसम्म यसको औचित्य स्थापित पनि हुँदैन । यस्तो रूपान्तरणको पूर्वसर्त मुलुकको आर्थिक एकीकरण नै हो । अवधारणागत रूपमा के प्रस्ट हुन जरुरी छ भने, आर्थिक एकीकरण भनेको आर्थिक केन्द्रीकरण होइन । अपितु, संघीयताअन्तर्गतका राजनीतिक–प्रशासनिक इकाइहरू मूलतः संघ, प्रदेश र स्थानीय तहहरूका आर्थिक नीति र अभ्यासहरूलाई समान, सामञ्जस्यपूर्ण र सक्रिय बनाउने प्रकृतिका नियामकीय प्रक्रियाहरू अपनाएर एक सुसंगत आर्थिक वातावरणलाई प्रोत्साहित गरिनु हो । खण्डित चिन्तन हामीले अपनाएको संघीय लोकतान्त्रिक राज्य प्रणाली विगत आठ वर्षको अभ्यासको कसीमा कति सफल वा असफल देखिँदै छ ? अथवा यसका कुन–कुन सबल पक्षहरूलाई सुदृढ र कुन–कुन कमजोर पक्षहरूलाई क्रमशः सुधार गर्दै लैजानुपर्ने देखिन्छ ? आदि प्रश्न कुनै व्यवस्थित तथ्य, तर्क वा सम्पुष्ट अध्ययन, चर्चा वा बहसको केन्द्रमा छैनन् । सरकार र सत्ता चलाउने जिम्मेवार पात्रहरू अर्थतन्त्र यतिखेर संकटपूर्ण अवस्थामा छ भन्ने निरन्तर दोहो‍र्‍याइ त रहेका छन् तर तिनका कारक पहिल्याउन र समाधान सुझाउन असमर्थ छन् । उदाहरणका लागि, यस आर्थिक वर्षको पहिलो महिना साउनमा मात्रै करिब १३० अर्ब रुपैयाँको आयात हुँदा मुस्किलले आयातको १० प्रतिशत बराबरको मात्र निर्यात भएको छ । व्यापार घाटालाई घटाउन तानतुन र टालटुल ढंगको प्रयास गरेजस्तो मञ्चन सरकारमा हुनेहरू गर्छन् । तर, नेपालको निर्यात पटक्कै बढ्न नसक्नुको प्रबल कारण आन्तरिक अर्थतन्त्रको एकीकरण हुन नसक्नु हो तर त्यसलाई पहिले सुधार गर्नुपर्छ भन्ने चेत नीतिनिर्माण तहमा पलाएकै छैन । आन्तरिक व्यापार पूर्वाधार, खासगरी यातायात र सञ्चार, सुचारु र लागत–प्रभावी (कस्ट इफेक्टिभ) भएको छैन । एक ठाउँमा उत्पादित वस्तु मुलुकभित्रै अर्को स्थानको बजारमा सहजै उपलब्ध हुने अवस्था छैन । आन्तरिक ‘सप्लाइ चेन’ बनेको वा भरपर्दो नभएकै कारण हरेक नाका वरिपरिका बजार आन्तरिक आपूर्ति पर्खनुको सट्टा दैनिक उपभोग्य वस्तुका लागि समेत आयातमा निर्भर गर्छन् । यही कारण प्रत्येक सीमावर्ती बजार मुलुकको एकीकृत बजारको अंग नभएर अलग्गै टापुको बजारको शैलीमा क्रियाशील छन् । मासिक औसत हिसाबमा, विगत डेढ महिनामा १ सय ८७ अर्ब रुपैयाँ उठ्नुपर्ने राजस्व १ सय १८ अर्ब रुपैयाँमा सीमित छ । मुलुकको राजस्वको खाडल गहिरिँदो छ र यसले गम्भीर प्रकृतिको आर्थिक संकट निम्त्याउँदै छ । यसका पछाडि नीतिगत र संरचनागत एकांगी विचारहरू जिम्मेवार छन् । वैचारिक पाटोमा, रुढाग्रही समाजवादीहरू निःशुल्क शिक्षा, निःशुल्क स्वास्थ्य सेवा र फराकिलो सामाजिक सुरक्षाको वकालत गर्छन् । यो लोकरिझ्याइँको राजनीतिका लागि कर्णप्रिय सुनिन्छ । तर यो सिक्काको एक पाटो मात्रै हो । अर्को पाटोमा, यी सबै सेवा सुविधा विस्तार र लगानी गर्नका लागि राज्यको ढुकुटी समृद्ध हुनुपर्छ । र, त्यसको निर्विकल्प स्रोत प्रभावकारी र उल्लेख्य मात्राको राजस्व संकलन नै हो । यसरी यथेष्ट राजस्व संकलन हुन तब मात्र सम्भव छ, जब मुलुकमा निजी क्षेत्र बेस्सरी फस्टाउँछ । ठूलो लगानी गर्छ, नाफा आर्जन गर्छ र रोजगारी सिर्जना गर्छ । औद्योगिकीकरण र आन्तरिक उत्पादनमा आधारित सेवा क्षेत्रको विस्तार हुन्छ । त्यसपछि बढ्ने नाफा र रोजगारीले मात्रै करको दायरा र रकम दुवै बढाउन सक्छ । राजस्व वृद्धिको अर्को वैकल्पिक मोडल उपलब्ध छैन । तर, मुलुकको राजनीतिको वैचारिक मूलधार गैरसमाजवादी भइने भयले आक्रान्त छ, जो राज्यले गर्ने खर्चबारे हौसिएर माग र भाषण गर्छ तर यी सबै उद्देश्यका लागि खर्च गर्न पुग्ने आम्दानी जुटाउन निजी क्षेत्रमैत्री अर्थतन्त्र निर्माण अपरिहार्य छ भन्ने स्विकार्न चाहँदैन । यो खण्डित चेत पुष्ट हुन जरुरी छ । कुनै समाजवादी वा साम्यवादीलाई पनि यो चक्र बुझ्न गाह्रो किन नहुनु पर्ने हो भने मार्क्स र लेनिनले परिकल्पना गरेको ‘पुँजीको चरम विकास’ को अवधारणा नै सारभूत रूपमा यही हो । संरचनागत रूपमा, नेपालको राजस्वको एकल मुख्य स्रोत आयात र यससँग सम्बन्धित व्यापार वा सेवाजन्य आर्थिक गतिविधिहरू हुन् । आर्थिक वृद्धिका लागि सरकारी र निजी उपभोग द्रुत गतिमा बढ्नुपर्छ । उपभोग आयातमा निर्भर छ । विडम्बनापूर्ण धराप कस्तो बनेको छ भने आयात घट्दा राजस्व र आर्थिक वृद्धिदर दुवै घट्दै छन् । राजस्व घटेकै कारण मुलुकले दिनुपर्ने आधारभूत सेवाहरू खुम्चिँदै गएका छन् । आयातबाट हुने राजस्व आयका परम्परागत स्रोतहरू जस्तै पेट्रोलियम पदार्थ र त्यसबाट चल्ने सवारीसाधनहरू द्रुत गतिमा विस्थापित हुँदै गएका कारण पनि राजस्व आय घट्दो क्रममा छ । समस्याको जड अर्थतन्त्रका समस्या समाधान वा सम्भावनाहरूको उजागर गर्ने कुनै तथ्यसापेक्ष संघीय दृष्टिकोण र कार्ययोजना त बन्न सकेको छैन नै, अर्थतन्त्रको वास्तविक अवस्थाका बारेमा मुद्दाहरू नीतिनिर्माण तहलाई सुनाउने र राष्ट्रिय बहसमा ल्याउने संस्थागत वा विधिवत् संयन्त्र र ‘च्यानल’ पनि कतै उपस्थित छैन । सबै तहका सरकारहरू अर्थतन्त्र व्यवस्थापनको एजेन्डा किनारामै छोडर अरू सबै बहसमा हेलिएका छन् । विधायिकाहरूमा कानुन निर्माणको काम नै सबभन्दा सुस्त गतिमा भइरहेको छ । अहिलेको अवस्थामा अर्थतन्त्रको मुद्दाबाहेक अन्य विषयमा गरिने सबै चर्चा वा वादविवादले राजनीतिक तर्कसांगिकता (र्‍यासनालिटी) शून्यमा ओर्लेको प्रमाणित गर्छ । वास्तवमा सिंगो मुलुक नै शून्य तर्कसांगिकताको कुहिरोमा रुमलिरहेको छ, जुन शासकीय एवम् नागरिक जीवनका सबै समस्याको जड हो । राज्य प्रणालीका अवयवका सञ्चालकहरू— सरकार, व्यवस्थापिका, प्रशासन, प्राज्ञिक संस्थाहरू, निजी क्षेत्र, समाज, परिवार र नागरिक—सबै नै तर्कसंगत (र्‍यासनल) व्यवहार च्युत हुँदै गइरहेका देखिन्छन् । राजनीतिक दलहरू आफ्नो वैचारिक पहिचानको विशिष्ट आधार प्रस्ट्याउन असमर्थ भइसकेका छन् । सबै दलहरूमा मनोविकृतको हदसम्म सत्तालिप्सा छ । विचारनिरपेक्ष सत्ता राजनीतिको समानताले उनीहरू बीचको दार्शनिक, वैचारिक फरक अस्तित्वलाई सम्पूर्णतः धुलीसात् गरिसकेको छ । नैतिक धरातलबिनाको राजनीतिमा तर्कसंगत वा तर्क असंगतको बहसको अर्थ पनि छैन । लोकतन्त्रको मियो मानिने लोक वा नागरिकहरूका व्यवहार पनि उत्तिकै आश्चर्यजनक ढंगले तर्क र सहज विवेक–असंगत हुँदै गएका छन् । गत साता ब्राजिलको साओ पाउलो एयरपोर्टमा १ सय ७६ जना नेपालीहरू अलपत्र परेको समाचार आयो । प्रधानमन्त्रीदेखि बटुवासम्म कसैलाई पनि यो समाचार आश्चर्यजनक लागेन । वर्षौंदेखि हजारौंको संख्यामा नेपालीहरू यसरी नै दक्षिण अमेरिकी मुलुकहरू हुँदै अवैध रूपमा अमेरिका छिर्ने प्रयास गरिरहेका छन् । युरोप छिर्न खोज्नेहरूको अर्को बाटो छ । ५० लाखदेखि १ करोड रुपैयाँसम्म खर्चेर, मानव तस्करहरूको भरमा अमेरिका–युरोप नपसी नछोड्ने नेपाली मनोदशा आर्थिक लाभहानि, सामाजिक र मानवीय आदि कुनै पनि कोणबाट तर्कसंगत ठहर्‍याउन सकिँदैन । अमेरिकी थिङ ट्यांक ‘फन्ड फर पिस’ ले प्रकाशित गर्ने नाजुक राज्य सूचकांक (फ्राजाइल स्टेट इन्डेक्स, पहिलेको फेल्ड स्टेट इन्डेक्स) मा नेपाल १ सय ७९ मुलुकमध्ये १ सय २२ औं स्थानमा छ । पहिलोमा नर्वे र पुछारमा सोमालिया छन् । असफल राज्य सिद्धान्तका व्याख्याता बेलायती राजनीतिशास्त्री रोबर्ट रोटवर्गको पुस्तक ‘ह्वेन स्टेटस फेलः कजेज एन्ड कन्सेक्वेन्सेस–सन् २००४’ धेरै नेपालीले पनि पढेको हुनुपर्छ । किनभने, यसमा नेपालको माओवादी द्वन्द्व र राज्यको संस्थागत क्षमताबारे लामै विश्लेषण छ । उनले लेखेका छन्, ‘मुलुकको शासकीय प्रणाली (पोलिटी) आधुनिक विश्व व्यवस्थाको मानकअनुरूप आधारभूत कार्यहरू सम्पन्न गर्न अक्षम वा अनिच्छुक भएपछि राज्य असफल हुन्छ (पृ.६) ।’ यस्तो ‘असफलता वा पतन वास्तविक हुन्छ, तर यो स्थिर प्रकृतिमा हुनुपर्छ भन्ने छैन । असफलता बाढीको प्रवाह थुनिएको स्थल जस्तै हो, जहाँ गतिमान तरल या त आएकै बाटो (कमजोरी) तर्फ फर्कन्छ वा अगडि बढ्दा सधैं बीभत्सको सम्भावना रहन्छ (पृ.१०) ।’ संस्थागत अक्षमता, बढ्दो आर्थिक जोखिम र संघीय प्रणालीका शिथिल देखिएका तत्त्व एवम् तन्तु आर्थिक एकीकरणका प्रमुख बाधक देखिएका छन् । खासगरी राज्य सञ्चालकहरू मुलुकको यो अवस्थामा परिवर्तन ल्याउन अक्षम र अनिच्छुक दुवै देखिनु असफल राज्यका अनिष्ट संकेतहरू नै हुन् । यी तमाम अस्वाभाविक प्रवृत्तिहरूले मुलुकलाई जर्जर बनाउँदै लैजानु समस्याको तात्कालिक र सानो पाटो हो । अत्यधिक गम्भीर र प्रमुख चिन्ताचाहिँ यी तमाम आर्थिक, राजनीतिक र सामाजिक प्रतिकूल प्रवृत्तिहरूमाथि सार्थक बहस, छलफल र समाधानको प्रयास नै नहुनु र यस्तो प्रयासको ‘एजेन्सी’ कसैले लिन नचाहनु हो । वर्तमानको राजनीति यसको जिम्मेवार त हुँदै हो, समाजको अकर्मण्यता पनि कम जिम्मेवार छैन । 