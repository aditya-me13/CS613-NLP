द्वन्द्वका घाउ बल्झाउन पड्किरहने बम



शान्ति प्रक्रियालाई पूर्णता दिन सहयोगी हुने भनिएको विधेयकलाई राष्ट्रपति रामचन्द्र पौडेलले जुन दिन शीतल निवासबाट प्रमाणीकरण गरे, त्यसै दिन पाँचथरको फालेलुङ गाउँपालिका–५ डाँडागाउँमा बेवारिस बम विस्फोटबाट दुई वर्षीया प्रिन्सा साँवा र ११ वर्षीय दिप्सन साँवाको ज्यान गयो । भदौ १३ मा भएको विस्फोटमा परी १० वर्षीय पवन राई घाइते छन् । सशस्त्र द्वन्द्वका बेलाकै ग्रिनेड पड्केर घटना भएको गृहमन्त्री रमेश लेखकले पुष्टि गरेका छन् । त्यसको भोलिपल्ट बेपत्ता पारिएका पीडितको १४ औं अन्तर्राष्ट्रिय दिवसमा काठमाडौंको माइतीघर मण्डलमा दीप प्रज्वलन गरियो । त्यहाँ द्वन्द्वकालमा बेवारिस बमका कारण घाइते भएका पीडितको पनि उपस्थिति थियो । यस्ता घटना र सन्दर्भले द्वन्द्वकालमा प्रयोग गरिएका विस्फोटक पदार्थका सम्भावित जोखिम बाँकी नै छ भन्ने देखिन्छ । यस्तो अवस्था रहुञ्जेल भाषण र कागजमा शान्ति प्रक्रिया टुंगिएको दाबी गर्न सकिने भए पनि, यथार्थमा भने कहिल्यै पनि नटुंगिने सत्यलाई राजनीतिक दल र सरोकारवालाहरूले बोध गर्न जरुरी छ ।
 विस्फोटका घटनामा धेरैजसो बालबालिका नै पर्ने गरेका छन् किनकि स्वभावैले बालबालिकाले नयाँ वस्तुप्रति रुचि राखेर खेल्छन् । २०७७ वैशाख १८ मा रोल्पाको त्रिवेणी गाउँपालिकामा चार जना बालबालिकाको मृत्यु यस्तै घटनामा भएको थियो । त्यस्तै २०७९ कात्तिक १२ मा कालीकोटको तिलागुफा नगरपालिकामा दुई बालिकाको ज्यान गएको थियो । बेवारिस बम विस्फोट हुँदा पोखराका रामचन्द्र विकले दुवै खुट्टा गुमाएका छन् । बारीमा काम गर्दा बम पड्केर कालीकोट तिलागुफाका आनन्द पाण्डेले दुवै आँखा गुमाएको पनि शान्ति सम्झौतापछि नै हो । लमजुङमा सेनाले राखेको धरापमा परी एउटा खुट्टा गुमाएकी सुनिता घले पनि अहिले पीडितहरूको सञ्जालमा छिन् । जंगलमा बाख्रा पछ्याउँदा विस्फोटमा परेर दुवै हात गुमाएका म्याग्दीका सुरेन्द्रबहादुर खत्री त यस्तै घटनामा परी अपांगता भएका व्यक्तिहरूको सञ्जाल बनाएर न्यायका लागि नेतृत्व गरिरहेका छन् । माओवादीको नेतृत्वमा सञ्चालित सशस्त्र द्वन्द्वका बेला विद्रोही र सरकार पक्षले क्षमताले भ्याएसम्मका घातक हतियारको जोहो र प्रयोग गरेका थिए । त्यसक्रममा द्वन्द्वसँग सम्बन्धित र असम्बन्धित १७ हजारको मृत्यु भएको तथ्य स्थापित छ । कैयौं घाइते भए । २०६३ मंसिर ५ मा विस्तृत शान्ति सम्झौतासँगै द्वन्द्वको औपचारिक अन्त्य भएकाले अनाहकमा मृत्यु नहुने अपेक्षा गरिएको थियो । तर १८ वर्षसम्म पनि द्वन्द्वका कारण सर्वसाधारण नागरिक, खासगरी कलिला बालबालिकाको मृत्यु भइरहन्छ भने विस्फोटक तथा हातहतियारको व्यवस्थापनमा राज्यसंयन्त्रले गरिरहेको खेलबाड मान्नुपर्ने हुन्छ । यसप्रति सरकार, राजनीतिक दल तथा सम्पूर्ण सरोकारवालाहरूको बहस गर्नुपर्छ । अनाहकमा कसैले मृत्यु झेल्नु पर्दैन भन्ने विश्वासमा नागरिकले तत्कालीन द्वन्द्वरत पक्षलाई सहर्ष स्वीकार गरेका थिए । २०६३ मंसिर ५ को विस्तृत शान्ति सम्झौताको बुँदा नम्बर ५.१.४ मा ‘दुवै पक्ष (नेपाल सरकार र नेकपा माओवादीे) युद्धको समयमा प्रयोग गरिएका धराप तथा बारुदी सुरुङहरूको रेखांकन, भण्डारण ३० दिनभित्र एकअर्कालाई जानकारी दिन र ६० दिनभित्र निष्क्रिय र निर्मूल गर्न एकअर्कालाई सहयोग गर्नेछन्’ भनिएको थियो । तत्कालीन सात दलको अपनत्व रहेको नेपाल सरकार र माओवादीको हस्ताक्षर रहेको यही सहमतिका कारण द्वन्द्वको वैधानिक समापन भएको थियो । तर विस्फोटक पदार्थ निष्क्रिय र निर्मूल गर्न दुवै पक्ष इमानदार र प्रतिबद्ध रहेको देखिएनन् । साथसाथै, बेलाबखत हुने यस्ता घटनाप्रति पनि जिम्मेवारीबोध देखिँदैन । उनीहरूका लागि विस्तृत शान्ति सम्झौताका कतिपय संवेदनशील बुँदाहरू ‘खोला तर्‍यो, लौरो बिर्सियो’ जस्तै भएको छ । राष्ट्रपतिबाट प्रमाणीकरण भएको पछिल्लो विधेयकमा सशस्त्र द्वन्द्वका बेलाका विस्फोटक पदार्थ त्यसयता विस्फोट हुँदा मृत्यु भएका, घाइते भएका तथा अपांगता भएका व्यक्ति वा परिवारलाई पनि आवश्यक राहत तथा सहयोगको प्रावधान राखिएको छ । ऐनको यो पक्षलाई इमानदारीपूर्वक र उदार भावका साथ कार्यान्वयन गर्न आवश्यक छ । यो पनि द्वन्द्व सकिएपछि द्वन्द्वकालीन हतियारका विस्फोटका पीडितहरूको सञ्जालको संघर्षबाट प्राप्त उपलब्धिलाई इमानसाथ कार्यान्वयन गर्न जरुरी छ । त्यस्तै द्वन्द्वकालीन विस्फोटक पदार्थको विस्फोटका शृंखलालाई अन्त्य गर्नका लागि त्यस्ता पदार्थलाई निष्क्रिय गर्ने अभियान चलाउन आवश्यक छ । यसका लागि विशेषतः तत्कालीन विद्रोहीजस्तै राज्यपक्षका सुरक्षाकर्मीको जवाफदेहिता अपेक्षित छ, किनकि यो बीचमा राज्यपक्षबाट बिछ्याइएका हतियार विस्फोटमा सर्वसाधारण घाइते भएका उदाहरण पनि छन् । त्यसैले त्यतिबेला युद्ध जित्ने उद्देश्यले गरिएका सबै प्रयासको असरस्वरूप वर्षौंवर्ष कलिला बालबालिकाको मृत्यु भइरहेको घटनाप्रति अब त गम्भीर हुनैपर्छ । अझ अनौठो देखिने वस्तु नछुन, नखेलाउन र त्यस्ता वस्तु देखिएमा अभिभावक र सुरक्षाकर्मीलाई खबर गर्नुपर्छ भनेर विद्यालयदेखि घरपरिवारले बालबालिकालाई बारम्बार सम्झाइरहनुपर्छ । 